The Project Gutenberg eBook of Storia di Carlomagno vol. 1/2, by Jean
Baptiste Capefigue

This eBook is for the use of anyone anywhere in the United States and
most other parts of the world at no cost and with almost no restrictions
whatsoever. You may copy it, give it away or re-use it under the terms
of the Project Gutenberg License included with this eBook or online at
www.gutenberg.org. If you are not located in the United States, you
will have to check the laws of the country where you are located before
using this eBook.

Title: Storia di Carlomagno vol. 1/2

Author: Jean Baptiste Capefigue

Translator: Luigi Toccagni

Release Date: February 14, 2021 [eBook #64551]

Language: Italian

Character set encoding: UTF-8

Produced by: Barbara Magni and the Online Distributed Proofreading Team at
             http://www.pgdp.net (This file was produced from images made
             available by The Internet Archive)

*** START OF THE PROJECT GUTENBERG EBOOK STORIA DI CARLOMAGNO VOL. 1/2 ***

   [Illustrazione: CARLOMAGNO]

                                 STORIA
                                   DI
                               CARLOMAGNO


                                  DEL
                            SIGNOR CAPEFIGUE


                             FATTA ITALIANA
                                   DA
                             LUIGI TOCCAGNI

                 CON NOTE DELL'AUTORE E DEL TRADUTTORE

                              VOLUME PRIMO



                                 MILANO
                 PRESSO GIUSEPPE REINA LIBRAIO-EDITORE
                                 1842.




                      TIP. GUGLIELMINI E REDAELLI.




LETTERA

INTORNO AL GOVERNO E ALL'AMMINISTRAZIONE DI CARLOMAGNO.


Gli annali dei popoli presentano, a rari intervalli di tempo,
certi uomini più che tutt'altri famosi, i quali in sè, a così
dire, compendiano la civiltà d'un secolo intero, e lasciano, al
loro inabissarsi nei tempi, una lunghissima catena di memorie,
d'instituzioni e di gloria. Tal fu Carlomagno. Se non che la società
dell'ottavo e del nono secolo ancor non era foggiata alle forme
generali d'una regolata amministrazione, ed indarno il figlio di
Pipino, capo degli Austrasii, innalzarla volle fino alla sua propria
altezza, e fondar un impero commisurato alla vasta sua mente, chè
la società ricusò di camminar sì veloce, e di secondare lo smisurato
intendimento suo.

L'impero d'Occidente, straordinaria creazione, fuor delle consuetudini
così dei Franchi come dei Germani, rimase non più che un accozzamento
di popoli, posti insieme così ad un tratto dalla conquista, ond'è
ch'esso cadde insiem con la testa possente che lo avea fondato. Colà
dove Carlomagno avea stabilita l'unità sorse la dissoluzione: l'impero
d'Occidente, nato d'un colpo, d'un colpo anche crollò: portentoso
parto d'un sol uomo, che seco ne portò il segreto nel sepolcro suo
d'Aquisgrana.

L'impero di Carlomagno è come a dire un ponte sterminato e luminoso
gittato fra due epoche barbare. Le sorti del periodo merovingico
già erano al tutto compiute, e appena è che se ne trovi qualche
menzione nelle leggi e negli atti de' Carolingi; ma quando avverrà
che la storia si sollevi a una certa altezza rispetto a' tempi dei
Merovei, ella si applicherà più che altro ad un sol punto che spiega e
amplifica que' tempi antichi, e troverà che non vi fu cosa più vasta,
nè più atta ad incivilire dell'opera dei vescovi dal secolo quinto
all'ottavo. In mezzo a quelle sanguinose guerre fra i Barbari, che
straziano il cuore, e in cui vedi il perpetuo conflitto delle orde
selvagge che si contrastavan fra loro il bottino, in mezzo a quella
pittura di passioni e di odii fra tribù e tribù, coll'istinto e la
ferocità loro natia, vedi apparire i vescovi, que' grandi municipali
dell'epoca merovingica, i quali diventan come i guardiani, i protettori
delle città e delle popolazioni. Che mirabili storie non son quelle
infatti di Martino di Tours, di Maclovio che incivilì la Bretagna, di
Fortunato, dell'un santo Germano d'Auxerre e dell'altro, d'Onorato di
Marsiglia, di Remigio di Reims, di Cesario d'Arli, di Vasto d'Arras,
di Gregorio, pure di Tours, e di tanti altri di splendida memoria, che
si consacrarono alla difesa della città gallica![1] Dir potrebbesi
giustamente che la prima razza è dominata da due grandi fatti
cristiani: la costituzione dell'episcopato e la vasta fondazione di san
Benedetto; e finchè non sia chi, scrivendo intorno a questa istoria, si
ponga a considerarla da questo largo prospetto, non verrà mai fatto ad
alcuno di comprendere e descrivere l'indole vera della prima schiatta.
La _Gallia christiana_ è la più grande spiegazione che aver si possa
dei quattro secoli franchi.

All'altro estremo del periodo carolingico, è il principio della
terza schiatta, la quale non ha maggior somiglianza che la prima, con
l'opera concetta da Carlomagno. Il decimo secolo vede l'origine della
feudalità, svolgimento essa di quel sistema, che rappicca le une con
le altre terre in una lunga gerarchia: l'allodio, il feudo sovrano, il
feudo dipendente; onde avviene un compiuto mutamento nello stato delle
persone e delle sostanze. Le instituzioni carolingiche non lasciarono
dopo di sè vestigio alcuno; nuovi doveri s'impongono; i beneficii
e, quasi direi, gli allodii e le proprietà libere si dileguano; la
romana idea del fisco, il sistema penale dei componimenti fra le parti
vengono meno, ed appena è che a quando a quando s'incontrino. Son cose
dai tempi carolingi disparatissime; mille strani censi e livelli si
stabiliscono; la servitù divien generale: tutto legasi e concatenasi,
le città, con le pratiche d'uomo ad uomo, di feudo a feudo, pigliano
altra sembianza, le instituzioni altro aspetto, talchè i capitolari
stessi son caduti in piena dimenticanza.

Qual è dunque l'epoca carolingica, quale il suo spirito, quale l'indole
sua? L'impero di Carlomagno è l'effetto d'uno straordinario sforzo
diretto da un genio potente. Il signor feudale austriasiaco toglie un
poco dalle mani di tutti; egli dà ordine e centro ad una moltitudine
d'instituzioni merovingiche, imprime al suo potere un carattere di
energia che signoreggiar gli fa i fatti del suo tempo; alla guisa che
sogliono tutti gli uomini di mente sovrana, ei toglie a tutti le loro
idee, le loro istituzioni: a Roma, alla Chiesa, ai Merovingi, alle
memorie stesse della Germania, e le accomoda e taglia a suo modo; e
così facendo egli crea men ch'altri non crede, però che lo spirito
della società non cangiasi così dall'oggi al dimani; ma la cosa
in che più ei vuole essere ammirato, si è quel lasciar ch'egli fa,
nell'immenso suo edificio, ad ogni popolo la sua forma, il costume suo
particolare. Egli sotto la sua mano congiunge i Franchi della Neustria
con quei dell'Austrasia, ed anzichè por la mano entro i prischi loro
costumi, lacerar le leggi loro, sovvertir le antiche loro istituzioni,
appena tocca con qualche modificazione la legge salica e la ripária,
la rinvigorisce anzi co' suoi proprii capitolari. Non sì tosto egli
ha conquistata la Lombardia, e s'è posta in capo la corona di ferro,
eccolo confermar la legge dei Longobardi; lascia ai Bavari, agli
Alemanni, ai Visigoti le leggi loro; poco o niun fastidio si prende
delle private consuetudini o delle civili costumanze di questi o di
quelli; solo egli ad essi impone le leggi generali del suo governo e
della sua politica, in ciò imitando intieramente i Romani. Tu diresti
che il potente genio suo ha indovinato i costumi esser la cosa a cui
sono più affezionate le nazioni anche vinte e avvilite; si può cangiar
di signoria pur senza avvedersene, ma la casa è tutto: lasciate stare
gli Dei Lari, se non volete sollevare i popoli. Così fece Carlomagno
nella sua larga costituzione, ei sottomise bensì le nazioni ad alcune
forme particolari de' suoi capitolari, ma lasciò ad esse il pieno
godimento dei loro diritti civili.

Non v'ebbe mai personaggio storico, che lasciasse orme e memorie più
profonde di quelle che lasciò Carlomagno. Nel rovistar le antiche
croniche, tu il trovi ad ogni foglio; nelle leggende, nelle canzoni,
nelle pergamene, entro i diplomi[2], grande qua, colà santo. Se tu
scorri le rive del Reno, le antiche città d'Aquisgrana, di Colonia,
di Magonza, le ampie foreste della Turingia e della Vesfalia, in ogni
luogo trovi l'orma de' suoi passi, de' suoi monumenti, delle sue leggi.
Tu vedi sulle pubbliche piazze la statua di quel grande, con la sua
buona spada _Gioiosa_ alla mano, e coll'imperial suo diadema in fronte.
Se visiti le città della Lombardia, Monza, Pavia e Ravenna, quivi
lo trovi in sembianza di re dalla corona di ferro; le ruine de' suoi
monumenti appena si discernono dai rottami dell'impero romano[3]: e
le pietre delle sue basiliche si frammischiano alle pietre dei grandi
circhi eretti dai consoli e dai Cesari. Ai Pirenei si vanno perpetuando
altre tradizioni. Carlomagno v'ha lasciato vestigia per ogni dove: le
valli rispondono al nome di Roncisvalle; i mulattieri ripetono ancor
quelle gesta nelle loro canzoni, e i lamenti di donna Alda, _la esposa
de don Roland_, e gli inni guerrieri dei Baschi ripetono come le ossa
biancheggianti degli uomini del Norte, son venute a rallegrar l'aquila
di quegli altissimi gioghi.

Quando uno s'accinge a determinare alcun po' queste tradizioni e ad
ordinar questi fatti, egli è compreso da due caratteri essenziali
che forman come due periodi distinti: 1.º l'epoca conquistatrice; 2.º
l'epoca ordinatrice. Carlomagno passa una buona metà della sua vita a
conquistar terre e allargare il suo dominio; nè in ciò egli altro fa
che ubbidire allo spirito ardimentoso ed avventuroso della nazione de'
Franchi, ed alla propria sua bellicosa natura. Egli è qual furono gli
antecessori suoi, Pipino d'Eristal, e Carlo Martello d'Austrasia; si fa
guida della gente da guerra e conquista.

La sua guerra di Lombardia, la rapida sua soggiogazione del Milanese,
la sua calata in quel paese pei due passi dell'Alpi, fan supporre in
lui un sommo accorgimento strategico, attinto senza dubbio questo pur
dai Romani; trentatrè anni di guerra da lui governata contro i Sassoni
bastano a dimostrar come continuo fosse il bisogno di stare col piè sul
collo a que' popoli, e di conquistarli. L'invasione della Spagna, per
la via della Navarra e della Catalogna fu il frutto di sagaci disegni,
laddove il disastro di Roncisvalle venne da una sorpresa che niun
capitano del mondo avrebbe potuto evitar per certo nè antivedere.

Questo periodo adunque della conquista, ch'ebbe a durar bene
quarantatrè anni, fu costantemente fortunato; Carlomagno ebbe a
combattere contro quasi tutte le popolazioni dell'Europa, e dappertutto
trionfò, e le sottomise alle sue leggi. Gli eserciti superarono monti
altissimi, varcarono larghissime fiumane; li vedi nella Frisia, in
Sassonia, in Pannonia, e vincer gli uni dopo gli altri i Longobardi,
i Saraceni, i Greci. Or, da che riconosceva egli mai una sì costante
supremità militare? In così lunga serie di guerre, ben facil sarebbe
spiegar l'abituatezza delle vittorie, avvicendate con alcune sconfitte;
ma quando la vittoria è continua, non si vuol egli attribuirne la causa
a condizioni eccezionali? Carlomagno fu un gran capitano, questa è cosa
incontrastabile: egli accoppiava una forza gigantea di corpo ad una
infaticabile attività; i suoi disegni furono per lo più fortunati, e
sagacemente ordinati; ma questi meriti sarebbero pur nondimeno stati
insufficienti all'uopo, s'ei non avesse saputo adunar sotto la sua mano
strumenti degni di sè, e soccorrere al natural valore dei Franchi con
potentissimi mezzi di guerra.

I Franchi aveano, anche sotto i Merovingi, conservato una
incontrastabile militar preminenza, ma s'erano logorati, versando
fiumi di sangue nelle guerre civili. Il merito di Carlomagno fu di far
tacere quegli odii intestini, e di raccor sotto la medesima insegna
tutte le forze di quelle diverse barbare nazioni. Onde, se ancor ci
furono Goti e Borgognoni e Franchi, distinti per costumi e per leggi,
più non v'ebbe che un popolo in campo; Carlomagno tutti gli strinse a'
suoi disegni, e tutti li fece ugualmente servire alla sua conquista:
e si affratellaron, per così dire, sotto la tenda, e la guerra civile
fu spenta nella vittoria. Ordinator vigoroso, com'ei fu, delle servitù
militari, ei seppe altresì cogli atti suoi, colle sue leggi, co'
suoi capitolari, regolarle con inesorabile severità; i possessori
dei beneficii e degli allodii dovettero irremissibilmente porsi in
campo alla chiamata del feudatario sovrano; l'imperatore prescriveva
le armi da guerra, i carri, il numero dei cavalli da battaglia, che
dovevano seguirlo alla guerra; egli avea pure i suoi legionarii, i
suoi veterani, la rigorosa sua disciplina; l'armature rassomigliavano
anch'esse a quelle dei Romani, e l'ordinamento delle schiere de' suoi
feudi foggiavasi sulle coorti e sulle legioni romane.

Alle quali cagioni di superiorità, venivasi ad aggiungere l'inferiorità
relativa delle popolazioni ch'egli avea da combattere. Gli effeminati
Aquitani ed i Goti poterono essi mai tener fronte ai figli dell'antiche
foreste della Germania, armati della lor chiaverina? Quand'ei calò
addosso ai Longobardi, questi erano omai spossati, e crollante era
già il loro impero, poche vittorie bastaron quindi a farlo al tutto
cadere. Più vigorosa fu la difesa dei Sassoni, ma Carlomagno seppe
con l'usata scaltrezza sua assalirli dalla parte più debole: questi
popoli primitivi si distruggevan l'un l'altro con la guerra civile,
e formavano come una repubblica militare, in armi sempre; or che fece
Carlomagno? divise i capi, smembrò le tribù, e dopo trentatrè anni di
fatica venne a capo dell'opera sua. Allorchè poi mosse in Spagna fino
all'Ebro, altro più non ebbe incontro a sè che la snervata civiltà dei
Saracini, chè già passato era per quei popoli il tempo delle conquiste
e delle invasioni.

In mezzo a questi atti di sovranità, una cosa sopra tutte segnalò
Carlomagno, e fu l'ordinamento della conquista, con l'unità di cui
volle improntar le sue leggi, le comunicazioni per ambascerie che
egli crear seppe con Costantinopoli e colla Siria, cogli imperatori
bisantini e coi califfi; quel gran codice di leggi ch'egli impor seppe,
la vasta creazione dei _missi dominici_, grande e forte instituzione,
che, col dare un voto comune alla podestà centrale, rendea presente
in ogni luogo l'autorità dell'imperatore. Questo è principalmente il
merito che pose Carlomagno in cima agli ordinarii conquistatori dei
popoli; egli ordinava, disciplinava e governava nell'atto che aggiungea
nuove terre all'impero suo: egli fondò, solo assunto questo in cui si
faccia manifesto il genio del conquistatore.

Noi possiamo valutare di netto, e senza lasciarci traviar dallo spirito
troppo assoluto di teoria, il sistema tanto amministrativo quanto
politico di Carlomagno. Dividesi esso in due parti principali, dalla
troppo frequente confusione delle quali ebbero appunto a risultar
di gravissimi errori. I capitolari comprendono il governo pubblico
della società e l'amministrazione dei beni privati dell'imperatore,
ed è mestieri di costantemente separar l'una dall'altra chi giunger
voglia alla giusta valutazione dei diplomi e dei capitolari.
L'amministrazion generale poggia innanzi tratto sul sistema permanente
dei conti, i quali Carlomagno ebbe a trovar già istituiti, nè sono
altrimenti un'invenzione della sua mente, ma sì una instituzione quasi
merovingica, e più anticamente romana; solo il possente imperatore diè
a quelli forma regolare, compiuta, e assegnò loro distretti meglio
determinati; egli assister li fa dai proprietarii eletti, e questo
è il concetto sassone del governo rappresentativo. Nulla v'ha qui di
distinto, ma tutto si collega per concorrere al medesimo fine: il conte
amministra, giudica e riscuote l'entrate del regio patrimonio; egli è
il ministro principale intorno al quale s'aggruppano gli assessori, i
giurati, tutti quelli che gli debbono dar mano nell'amministrazione e
nella giustizia.

Ma instituzione effettivamente e veramente carolingica, si è
l'ordinamento dei _missi dominici_. Un dotto d'ingegno e di sapere[4]
sostiene che i _missi dominici_ erano già ai tempi della prima schiatta
da cui li tolse Carlomagno. Niuno pone in dubbio che non vi fossero
tracce a que' tempi di questa istituzione, nè punto era nuovo il
trovato di questa delegazione di straordinari inviati a soprintendere
all'amministrazione; esso era anzi antico al par di Roma repubblicana
e imperiale. E i papi non aveano anch'essi i loro legati? E' potè
avvenir dunque che si trovasse anche sotto i Merovingi qualche
esempio di delegati o inviati col carico d'esaminar l'amministrazione
dei distretti; ma l'instituzione permanente e ampliata dai _missi
dominici_[5] appartiene unicamente a Carlomagno; ei solo concepì il
forte pensiero di ridurre ad un sol centro la podestà sopravveduta dai
_missi dominici_; chè ad immaginare una sì mirabil forma d'inspezione
era bisogno d'uno sterminato impero, qual fu appunto quello di
Carlomagno. Per solito questi commessarii erano due, un conte ed un
vescovo; talvolta quattro ancora, se di maggior rilievo era il mandato.
Pur valido concorso questo di vigilanza e di forma!

L'amministrazione particolare dei beni o del patrimonio dell'imperatore
non avea nulla a che far col governo generale della società, ma
ben ci era per essa un'interna e particolare azienda; i capitolari
fan menzione d'una serie di uffiziali d'ordine subalterno, i quali
attendevano a reggere i vasti e ben coltivati poderi, che componevan
le sole rendite dei Carolingi, e questi ufficiali sono ordinariamente
chiamati col nome di _judices_; ordinati com'essi erano nei gradi
subalterni, amministravano le ragioni fiscali del dominio, e
giudicavano le liti fra gli uomini dell'imperatore. A quel tempo,
nulla v'è di distinto negli uffizii; amministrare e giudicare son
cose insiem confuse, e questa giurisdizion domestica va tant'oltre,
che l'imperatrice medesima presiede un tribunale, il cui distretto
giurisdizionale è tutto di pertinenza di lei, e questo tribunale
sentenziar dee sopra certi ordini di persone.

Di questo modo ci ha in cotesta carolingica costituzione alcun che
di grandioso insieme e di misero; il pensamento è attivo ed operoso,
si vede che Carlomagno vuol porre in uso tutti gli ordigni per far
camminare innanzi la generazione ch'egli ha d'intorno a sè; si rivolge
continuamente verso Roma e Bisanzio; piglia da loro la scienza e le
arti. E dove va egli a prendere i primi elementi della sua letteratura?
Quali son gli uomini ch'ei chiama vicino a sè per illuminare i popoli,
e schiuder gl'intelletti? I papi gli confidano le decretali ed i
canoni, sorgenti del morale incivilimento; Costantinopoli gl'invia il
codice teodosiano; ai califfi egli va debitore dei primi orologi; agli
artefici romani e lombardi degli organi che vengono a sposarsi con
la voce dei cantori nelle cattedrali. Quella specie d'areopago ch'ei
raccoglie a sè intorno: Alcuino, Teodolfo, Leidrado, Paolo, Varnefrido,
non son forse tutti chiamati a dar forte impulso agli studi? Ei
gl'incuora, egli studia continuamente con loro, svegliato sì di mente,
e sì attivo di corpo, che tu lo vedi a un tratto sull'Elba, sul Reno,
a' Pirenei, a Roma, a Saragozza, ad Aquisgrana, consumar le sue vigilie
in far trascrivere manoscritti, e riformar la scrittura; ei fa imitare
que' bei caratteri greci e romani, e li sostituisce alle lettere
gotiche e sassoni; vuol che leggasi Omero e Virgilio; diffonde le
Sacre Scritture. Tutto va sotto di lui riformandosi: il registro delle
leggi, le formole degli atti della sua cancelleria; nulla sfugge a quel
solerte intelletto.

In mezzo a quest'opera d'incivilimento Carlomagno non lascia nè per un
solo istante l'indole sua germanica, e resta qual desso è; s'ei toglie
da Roma qualche idea, pure ei sempre si piace nelle consuetudini della
patria; passa sua vita sulle rive del Reno, della Mosa, nella Svevia
e nella Turingia; se ne resta col tipo delle sue foreste, e colla
selvaggia grandezza dell'origine sua. Protegge le lettere, ed ei si
rimane poco men che illetterato; studia le leggi romane, e promulga
barbari codici; fa quant'ei può per dispiccarsi dalla natura sua, ma
questa continuo ritorna; simile al fiero corridor della selva, invano
la civiltà vorrebbe mettergli un freno, che egli s'impenna, e spezza
d'un salto tutti i nodi per tornare alle selvagge sue lande.

L'opera di Carlomagno fu grande sì, ma non si dee darne merito a lui
solo, chè non sarebbe giustizia; la schiatta carolingica ci offre
una serie di menti alte e robuste. Tre uomini segnalati ebb'ella, che
si tennero dietro l'un dopo l'altro, e furono: Carlo Martello, mero
condottier di guerra, che nulla ordina, nulla prepara per l'avvenire;
ha suoi soldati, e li conduce a rintuzzar la nemica invasione, e come
tosto i Saracini son vinti nelle pianure di Poitiers, ei distribuisce
le terre, anche ecclesiastiche, a tutti coloro che lo accompagnarono
al campo. È cosa naturale, egli non pensa al dopo, nè quindi punto si
cura di fondare un governo. Ben più accorto è Pipino; egli non ha nè le
forme robuste, nè la statura gigantesca dell'altro; ma se quest'ultimo,
violenta natura d'uomo, offende il clero, s'impadronisce dei beni
della Chiesa, se la sua conquista passa come un torrente, Pipino
all'incontro, che vuol fondare una dinastia, sente che la Chiesa è il
fondamento di ogni ordine politico, ch'ei non può ottener la corona, se
non amicandosi il clero, sente che per abbatter la domestica devozione
dei Franchi pe' Merovingi gli è di bisogno far lega col papa, onde le
pratiche sue con Roma e la protezione da lui conceduta ai pontefici.

Carlomagno ha ben compresa una tal politica, e la va seguitando;
re così come imperatore, non cessa egli mai di tenersi in perfetto
accordo coi papi, e trova in buon punto due grandi pontefici fatti a
secondarlo: Adriano, espressione del romano patriziato, e Leone destro
politico, che concerta con Carlomagno la ricostituzione dell'impero
d'Occidente, il quale vien eretto contro la dominazione greca in uno
e saracina; ed è una spada che san Pietro mette in mano a Carlomagno,
perch'ei difenda la nazione italica minacciata dagl'infedeli d'Africa e
di Spagna e dagli imperatori di Bisanzio.

Spesso s'è misurata la grandezza di Carlomagno, nè v'ha forse storico,
il quale non abbia gittata qualche frase su questo ampio regno; di
speciosissime sentenze si sciorinarono a caratterizzar la politica
di quel regnante. Alcuni l'innalzarono a cielo, e per ver dire,
chi non conosce e saluta questa mente sublime? Altri all'incontro
lo posero intieramente in basso a profitto di Lodovico il Pio, cui
rappresentarono, io stimo, come il Cristo, il martire di quell'età;
a udir costoro, l'imperator Carlomagno è poco men che un cerretano,
un cattivo fabbricator di leggi; le sue conquiste sono cose da nulla,
meno ancor sono i suoi capitolari, e le generazioni del medievo si sono
ingannate nel conservar ch'esse fecero un'antica e grandiosa impronta
di quell'imperatore.

Io per me non ho questo coraggio di sistema; nè mi piace, dopo dieci
secoli, costituirmi giudice meglio informato dei contemporanei; io
preferisco, per me, venti righe di Eginardo a tutti i simbolismi
moderni. Nella storia io amo i fatti, e gli inventario e gli ordino;
e pongo tutta la suppellettile d'un'età innanzi ai lettori che
possono darle il valor suo così bene come gliel do io stesso, e mi fo
tenerissimo custode dei tesori del tempo antico, del sedile di pietra
su cui è assiso Carlomagno, della longobardica corona di ferro, di
quelle polverose pergamene conservate attraverso dei secoli, di que'
suggelli di cera gialla improntati di antichi cammei e d'effigie di re
e imperatori, col capo pressochè tutto raso, e con la barba crespa;
e novero i rarissimi danari d'argento, e quelle colossali figure da
scacchiere, che gli son date dalla tradizione per un presente del
califfo Arun-al-Raschild[6]. O degni e buoni canonici di Aquisgrana,
mostratemi una volta ancora que' benedetti reliquiarii e tesori di
Carlomagno, l'ampia sua mano, e lo smisurato suo cranio incastonato
d'oro: fossero anche pie menzogne, io le preferirei non pertanto alle
più belle teoriche dell'arte. Chi aver potrebbe tanta temerità da
evocar le ossa di Carlomagno per dir loro: «O imperatore, tu altro non
sei che un cerretano.» E tuttavia vi fu chi lo disse!

Lo studio indispensabile che far si convenne per ben determinare il
periodo carolingico quello fu di sceverarlo da quei della prima e
della terza schiatta, però che la confusione di questi tre periodi
era sorgente di molti errori. Io so bene che nella storia i tempi
si seguono e si succedono; che nulla v'ha in essa mai d'interamente
isolato, che il passato si confonde nel presente e il presente
nell'avvenire, che una misteriosa catena congiunge con l'une le altre
generazioni, ma pure, il ridico, il periodo di Carlomagno è un qual
che di appartato. Ond'è che quando altri spiegar volle il sistema
merovingico coi capitolari, e i capitolari con la feudalità, s'inoltrò
per un ginepraio. Lo studio de' capitolari è da sè solo un'opera
delle più faticose, e l'attenta disamina dell'ampia compilazione che
dobbiamo alle cure di Benedetto, diacono di Magonza[7], ben dovette dar
a conoscere altrui più d'un fatto importante; se non che erano tempi
che si compilava senza metodo, senza critica, e il buon diacono ebbe a
framezzar, copiandoli, frammenti del codice teodosiano, e interi titoli
dei Concilii ai Capitolari. Gli eruditi anche più sicuri e sodi, qual,
per citarne uno, sarebbe il Baluze, non poterono andare esenti da simil
confusione, donde venne che alcune instituzioni romane furon prese per
creazioni di Carlomagno. Certo è che il grande imperatore molto tolse
da Roma, e avea conoscenza del codice teodosiano, e certo è ancora
che i papi gli avean fatto dono delle decretali, ma pur mostrerebbe di
mal conoscere la particolar sua legislazione chi vi comprendesse tutto
che da Benedetto fu attinto nelle decretali e nei codici teodosiano e
giustinianeo.

I capitolari vogliono essere chiariti col riscontro delle carte
antiche e dei diplomi, col _Codex carolinus_ (codice carolino), di cui
conservasi a Vienna il testo originale, e con alcuni sparsi avanzi
delle leggi barbare. Questi capitolari son venuti ad uno ad uno, e
quindi la raccolta venne compiendosi in lungo spazio di tempo, e si
fecero nuove scoperte fino all'ultimo secolo. Aveano i Benedettini
trovato un modo di scientifico pellegrinaggio che venne ad ampliar
sempre più l'ampia loro raccolta; degni questuanti della scienza eran
essi, che se ne andavan con la tonaca indosso di san Benedetto da
biblioteca in biblioteca, a Montecassino, a Roma, nel settentrione,
nel Belgio, a Vienna, non altro che per fare incetta degli sparsi
frammenti dei nostri tempi storici. Il padre Martene e il padre
Durand fraternamente si unirono nei loro pellegrinaggi in Italia e in
Germania, e il padre Mabillon viaggiò per dieci anni a raccogliere
l'_Analecta_, curiosissimi documenti che servirono di elemento ai
nostri annali. Essi trovavano sparsi qua e là, capitolari, patenti,
diplomi, cartolari; li ragunavano, e ne facean presente alla nostra
Francia, alla nostra Francia cristiana allora e credente[8].

Ed io pure amo questi viaggi di erudizione e di studio; chè le
impressioni dei luoghi ti si scolpiscono profondamente nell'animo, e
tutti questi fatti e queste epopee del medio evo si schierano dinanzi
agli occhi tuoi col corteo dei secoli andati. Argomento di schietta
gioia è per l'erudito il ritrovamento di qualche documento della storia
nostra, e niun sa come gli batta il cuore alla vista di un diploma
che rettifichi un fatto innanzi falsamente riferito; tutte sono allora
ricompensate le cure sue, e talvolta dalla polvere di un cartolaro esce
bello ed intero un sistema.

Varii sono gli elementi che compongon quest'opera, ma la cronaca
n'è per sempre la base: Eginardo cioè, il monaco di San Gallo, e
le croniche di San Dionigi in Francia, tutte raccolte nel quinto
volume dei Benedettini, che il Pertz[9], quel gran ricoglitore della
Germania, ci diede in testi più purgati ed esatti che prima non
erano. Di costante amor patrio diè prova questo dotto Tedesco, nel
dedicar così la sua vita al solo assunto di cercare tutti i monumenti
che si riferiscono agli eroi della Germania: e però che Carlomagno è
tutto germanico anch'esso, è un Austrasio che ha caro di vivere sulle
rive del Reno, nelle foreste delle Ardenne, nei regali poderi della
Mosella, e nelle badie di Fulda e di San Gallo, il Pertz si diè cura
di restituire alla Germania l'antico suo imperatore, sdebitandosi con
giudiziosa perspicacia di questo carico suo.

Troppo facil sarebbe, ed anche in generale, mal chiara l'opera
dell'erudizione, dove avesse solo a guida le cronache, però che in
fatti le più di esse sono foggiate alla medesima stampa, e derivando
dalla medesima fonte monastica, hanno naturalmente sui fatti uno stesso
concetto. Egli è uopo dunque spiegarle con documenti, ardirei così dir,
più ufficiali. Il regno di Carlomagno non consta già solo d'avvenimenti
interni, nè tutto si consuma in militari spedizioni o in atti di
palazzo; chè quel gran feudatario germanico ebbe pratiche coi papi
e cogli imperatori di Costantinopoli, e ci restan frammenti del suo
carteggio diplomatico e lettere che ci posson dar ad intendere il senso
esatto di moltissimi avvenimenti politici; e questi elementi volevan
pure essere raccolti e ordinati. Quest'essa è l'epoca pontificia. E'
sono i vescovi quelli che danno l'impulso all'incivilimento sotto i
Merovei, e al tempo di Carlomagno sono Adriano e Leone papi, quelli
che con essolui concorrono a cacciare innanzi le idee della podestà
e dell'ingegno; quindi egli è agevole comprendere tutta l'importanza
del carteggio pontificio, chè non trattasi già solo dei racconti d'una
cronaca, o delle dicerie, con maggiore o minor esattezza riferite da
un povero frate, ma sono atti usciti dai medesimi grandi operatori
degli avvenimenti. Rare sono le lettere di Carlomagno, ma numerose
all'incontro quelle d'Adriano, e spiegano la ragione vera della
conquista d'Italia contro i Longobardi, e ci fan penetrar nell'interna
politica che guidò alla creazione dell'impero d'Occidente.

Nè questo disegno fu altrimenti effettuato da Adriano, ma sì da papa
Leone; chè Adriano, inteso com'era particolarmente ad assicurare la
dominazione dei Franchi in Italia, volle, innanzi tutto, strigarsi dei
Longobardi. Ad Adriano succedette indi Leone, l'amico, il confidente di
Carlomagno, pel quale la creazione più vasta dell'Imperio d'Occidente
fu come un potente principio di opposizione contro l'impero d'Oriente.
L'Italia era minacciata dai Greci e dai Saracini: or col porre la
spada imperiale in mano a Carlomagno, Leone affortificava d'un possente
protettore la Chiesa contro i nemici che la minacciavano. In progresso
di tempo il concetto pontificale venne ampliandosi, e fu allora che per
mezzo d'un imeneo fra Carlomagno ed Irene, il papato congiunger volle
i due imperi, per cessare lo scisma, e ricondur l'unità dove innanzi
altro non era che discordia e disordine.

Tutti i quali ammaestramenti risultano, quanto ad Adriano, dal
carteggio dei papi e dal codice carolino, e quanto a Leone, dagli
archivii del Vaticano, e ci vengono inoltre da parecchi curiosi
frammenti degli storici bisantini, e da Teofane in particolare. Io
ne ho riportati i testi greci, però che questi fatti mi parvero sì
curiosi e risolutivi, ch'io credetti indispensabil cosa pienamente
giustificarli. Un'altra cosa deesi notare ancora, ed è che a questo
carattere meramente pontificale del regno di Carlomagno, viene a
mescolarsi l'incontrovertibile ingerenza dell'ordine di san Benedetto.
Sotto i Merovingi tu vedi i Vescovi risplendere e operar quasi soli;
sotto Carlomagno in vece maggioreggiano i pontefici ed i capi degli
ordini monastici; i vescovi son posti nella seconda schiera, e tu
diresti che se ne ricattano a danno di Lodovico il Pio. Le badie,
protette come sono dall'imperator d'Occidente, esprimono un non so che
di regale, un carattere di autorità e di potentato: san Dionigi, san
Martino di Tours, san Bertino, Corbia, Fontenelle, Ferrieres, l'uno
e l'altro san Germano di Parigi, esercitano l'autorità che mai la
maggiore sopra la società, e questo procede dall'indole di generalità
che van pigliando le istituzioni monastiche; l'autorità del vescovo
avea qualcosa di locale, di circoscritto; egli era come dir la podestà
della comune, della diocesi. Ma quest'uffizio più non bastava al
concetto carolingico, mentre l'impero procedea verso sì alti destini,
che già essi abbracciavano l'Occidente; ond'è che a Carlomagno fu forza
di entrare in pratiche col papa rappresentante del mondo cattolico,
e a quest'uopo si giovò pur degli abati, i quali corrispondendo
direttamente coi papi, s'imbevevano del principio di universalità di
questi ultimi, testimonio la regola di san Benedetto.

Alle cronache si aggiungan le carte, i diplomi, documenti della vita
privata di quella società; chè molte rivelazioni hai nel semplice
contratto di vendita d'un bene allodiale e di quel che nella
_Polyptyca_ dell'abate Irminone vien chiamato un _aripennum_[10] di
terra, nel testamento d'un militare, o nell'emancipazione d'un servo.
A cui non piace veder la società nell'interno suo? Le cronache parlano
di fatti generali, i diplomi vi raccontan la vita della famiglia fra
le domestiche pareti. Vengon poscia le vite dei santi, le leggende,
documenti preziosi intorno alla prima e alla seconda schiatta; nei
Bollandisti tu trovi la storia dei costumi; con le vite di sant'Eligio
e di santa Genoveffa ricompor tu puoi le costumanze di due secoli. Le
leggende furono derise e avute in dispregio assai, come se tutti nosco
non portassimo la nostra leggenda: leggenda che ci agita il cuore, che
ci fa bollire il cervello, leggenda di fanciullezza o d'amore: e se
noi più non n'abbiamo, gli è quando siamo troppo antichi d'età, troppo
logori e rifiniti.

Col sussidio appunto di questi particolari documenti ti riesce
fattibile lo stabilir le condizioni delle persone e delle sostanze,
quistioni rilevantissime dell'età media; se non che lo spirito di
sistema s'è impadronito di queste idee, e così accadere dovea. Ai
tempi degli usi eleganti e delle costumanze cortigianesche del secolo
decimottavo, i Sainte-Palaye, ed i conti di Caylus attendevano ai
romanzi di cavalleria, e altro non vedevano che i gran fendenti e le
maravigliose prodezze. Veniva indi la scuola degli Enciclopedisti, dei
filosofi disputanti, i quali altro non cercarono nei tempi lontani
se non armi di scherno per combattere le credenze. Così ora, poichè
l'epoca presente si è fatta politica, s'è voluto esaminar più che altro
lo stato delle persone e delle instituzioni, e trovar per ogni dove
assemblee e rappresentanze nazionali. Un tempo ad altro non si pensava
che ai blasoni ed ai titoli di nobiltà; oggidì la borghesia, che
governa la società, ha voluto pur essa cercare i suoi titoli, e frugar
sin entro le instituzioni della Germania, quindi sognaron la storia
del terzo stato, colà dove ancor non appariva indizio di libertà. Le
sono smanie coteste che passeranno al pari di tante altre, e tracotanze
che pur se n'andranno: la borghesia ha pur essa le vanità sue, e vuole
anch'essa i suoi genealogisti che la servano nell'ubbriachezza del suo
potere.

Lo stato delle persone, e delle sostanze sotto la seconda schiatta,
poco diversifica da quel ch'era sotto i Merovingi, chè i governi ben
possono con rapidità mutarsi; ma gli usi della famiglia e lo stato
delle proprietà van soggetti a tardi rivolgimenti. Malagevol sarebbe il
distinguere appuntino da che sceverate fossero le differenti classi dei
coloni e dei servi al tempo dei Merovei, quando le distinzioni erano
piuttosto stabilite dall'origine dei popoli che dalla condizione degli
individui: chi era Franco, chi Romano, chi Longobardo, chi Gallo, e la
condizione risultava dal valore, dal merito pecuniario di ciascuno.
Nè si vede che sotto Carlomagno questa condizion sociale siasi gran
fatto mutata: la schiavitù comprende ancora una ragguardevol porzione
della società; vi sono servi che appartengono al principe, servi che
appartengono alle Chiese, il maggior numero ai conti ed ai feudi; il
colono non è ancor divenuto contadino: le città sono riguardevoli, e
ritraggono dell'origine gallica e romana; ancor non si veggono torri
feudali sorger di villaggio in villaggio, e il titol di conte è un
uffizio più che un onore.

La proprietà è rimasa nelle condizioni del beneficio romano e
germanico: qual possiede una terra libera o allodio, e quale la terra
dell'erario o del fisco; non v'è orma di feudalità disciplinata, non
indizio di quella gerarchia che poi costituisce il diritto pubblico
della terza schiatta. Col sussidio dei diplomi e dei cartolari seguir
tu puoi l'andamento della proprietà carolingica e delle regie tenute;
ma chi cerca ivi l'origine della comune, chi fa sì alto salir nella
storia i titoli della libertà attuale, troppo è preoccupato dalle idee
de' nostri tempi. Lasciate ad ogni età l'indole sua, ad ogni cosa morta
il suo sepolcro, ad ogni generazione del passato la sua sembianza: non
v'ebbe terzo stato sotto i Carolingi in quella guisa medesima che non
v'ebber pari nel regno di Carlomagno.

V'ha pure un altro genere di documenti, di che molto mi sono giovato
nel comporre quest'opera, dir voglio le epopee, ovvero le canzoni
narrative, notabili poemi che formano argomenti di nuovi e speciali
studi. Certo non è da prestar fede intera a siffatti componimenti
epici, i quali furono, per la maggior parte, compilati non più su del
secolo XIII, ma pure e' ci rivelano il concetto che il mondo erasi
formato di Carlomagno, alcune generazioni dopo di lui, e la grandissima
impressione che questo genio avea lasciato ne' suoi contemporanei;
chè ci sono nella storia alcuni nomi, i quali nel passare d'età in
età si fanno più grandi. Quanto alle dette canzoni, io poco le ho
discusse, contentandomi di analizzarle. Io mi son tenuto all'uffizio di
archivista dei tempi andati e delle generazioni defunte, e ho raccolto
le testimonianze dei sepolcri.

Di utili studii si son fatti recentissimamente intorno ai documenti
carolini, e oltre la raccolta del Pertz e dei Benedettini, si son
pubblicati alcuni cartolari originali, e quello principalmente di
Sithieu o di San Bertino; il libro dei censi della badia di San
Germano, fu buono anch'esso a dare un giusto concetto della condizion
delle proprietà e delle persone ai tempi dei Carolingi. Essendomi stato
conceduto di consultar tutte queste raccolte, io ne trassi alcune
preziose notizie, che dar potranno a quest'opera un nuovo aspetto.
L'edizione dei testi è impresa di maggior merito assai ch'altri non
creda, sol mi duole che lo spirito dei tempi abbia spesso framezzato di
mondani e frivoli pensieri queste gravi raccolte, patrimonio un tempo
dei monasteri.

Ora fatevi tutti meco a queste investigazioni, o antichi cronisti,
trovatori, leggendarii, cancellieri e protonotari di Carlo; sedete
una volta ancora ai banchetti delle corti plenarie, alle diete del
campo di maggio, bevete con le labbra vostre inaridite dalla morte
una capace tazza di vin del Reno, e contempliamo insieme le battaglie
della Sassonia, della Lombardia e la rotta funesta di Roncisvalle[11].
Io voglio far conoscere Carlomagno tal quale io l'ho inteso, veduto,
toccato. Il disegno di quest'opera mi fu suggerito dal visitar ch'io
feci in due fiate la basilica d'Aquisgrana[12], e al calcar co'
miei piedi la lapide spaziosa che copre il vuoto sepolcro del grande
imperatore, mentre mi pendea sul capo l'antico doppiere di cera gialla
offerto da Federigo Barbarossa a san Carlomagno. Io toccai con la mia
propria mano il sedile di pietra su cui s'assise: io vedeva in ogni
luogo il magno imperatore, e gli occhi suoi sì fiso mi guatavano ch'io
n'ebbi spavento. A quel modo egli guardar doveva i suoi paladini,
quand'ei comandava in campo. La palla ch'ei teneva in mano, quella era
del mondo; la spada era la buona Gioiosa. In mezzo a quelle memorie e
a quell'ombre io formai il disegno di quest'opera, e sto, quest'anno,
compiendolo in Ravenna, la città del greco esarcato, la città del
Longobardi. Aquisgrana ti rammenta Carlomagno imperatore, cinto della
corona d'Occidente; Pavia e Monza ti rammentano il re di Lombardia
cinto della corona di ferro. Di questo modo quel genio straordinario si
mostra per ogni dove, e domina su tre civiltà, la franca, la germana e
la lombarda.

  Ravenna, a dì 25 d'agosto 1841.




PERIODO DELLA CONQUISTA.


                              L'onnipotente Signore dei principi,
                                arbitro dei regni e dei tempi, franto
                                innanzi il maraviglioso colosso dai
                                piè di ferro o di creta del romano
                                impero, innalzò per mano dell'illustre
                                Carlo un altro colosso, non meno
                                maraviglioso, col capo d'oro: quello
                                dell'impero dei Franchi.

                                        (_Monach. S. Gall._, lib I.)




STORIA DI CARLOMAGNO




CAPITOLO I.

LE RAZZE E I TERRITORII ALL'ESALTAZIONE DEI CAROLINGI.

  I Franchi dell'Austrasia, della Neustria ed i Borgognoni. — I
  Sassoni. — I Frisoni. — Nazioni Scandinave. — I Longobardi. — Gli
  Aquitani. — I Provenzali. — I Guasconi. — I Bulgari. — Gli Ungari.
  — Gli Schiavoni. — Il grande impero greco. Roma e l'Italia. — I
  Saracini.

752 — 768.


Indarno tu cercheresti un territorio fermo per ciascun popolo, e
segni bene impressi di nazione in mezzo al secolo VIII, epoca in cui
la schiatta carolingica comincia a mostrarsi nella grandezza sua.
Gli imperi, le province e le città, sono in continuo scompiglio per
le invasioni e il rapido passaggio delle diverse popolazioni che
si riposano un istante, poi si precipitano per nuove contrade, seco
recando le costumanze loro, le loro leggi, e le tradizioni dell'antica
patria. Non c'è ancora nè Francia, nè Alemagna, nè Inghilterra, ma
ci son Franchi, Alemanni e Sassoni[13] che vogliono stabilir la loro
signoria per forza di conquista: si veggon tribù che passano nei
territorj, e non si veggono nazioni stabili. Tutto ha forma di vita
errante: re, principi, capi, popolazioni, gli stessi cherici non hanno
alcuna stabilità nel governo delle chiese; se tu n'eccettui le pie
famiglie dell'ordine di san Benedetto che coltivan la terra e son come
legati al suolo, i vescovi, gli abati diventano come grandi viaggiatori
che recano la predicazione evangelica col pastorale in mano e insieme
col bordone da pellegrino[14].

I Franchi, siccome quelli che possedevano le più belle città
dell'antica Gallia romana, conservarono alcune di quelle denominazioni
con le quali i pretori ed i consoli della città eterna chiamavano pur
dianzi le province della Gallia. Si partiron eglino in diverse potenti
famiglie. I Franchi austrasii abitavano le colonie del Reno, famose nei
fasti degli imperatori, dove si trovano ampie tracce delle grandi opere
loro; da Colonia, Magonza, Treveri, sino ad Aquisgrana che già viene
da' poeti celebrata per l'acque sue termali. E' sono accampati a guisa
di conquistatori nelle province dalla geografia imperiale additate
sotto il nome di _Germania inferior, Belgica prima et secunda_; dalle
leggi loro sono governati quanti portano scudo ed asta, intanto ch'essi
conservano quel carattere d'individualità che è il tipo delle conquiste
barbare; sotto l'impero della civiltà romana, sì profondamente scolpita
com'è, i Franchi lasciano ai popoli le usanze loro; i municipj ai
Galli; ai vescovi i loro canoni; ai Romani il codice teodosiano ed il
giustinianeo[15].

A lato dei Franchi austrasii, i cui estremi confini vanno, da occidente
fino a Reims e a Chalons, si distendono i Franchi della Neustria,
stabiliti fra la Senna, la Marna e la Loira; la città lor capitale è
la Lutezia dei Galli (la Parigi poi delle cronache), la città dove
si veggono le terme di Giuliano, memoria di Roma, le badie di San
Germano d'Auxerre ed ai Prati; il pellegrinaggio di Santa Genoveffa
al monte. I Franchi della Neustria sono padroni di San Dionigi, di
San Clodoaldo[16], illustre pel suo fondatore di franca origine, di
Melun, di Chartres, di Meaux, d'Evreux e di Lisieux; poi de' solinghi
monasteri sulla Senna, sull'Orna e sull'Era, ubertose contrade. Essi
respinsero i Bretoni sin dentro alle selve druidiche; quei Bretoni,
popolo misterioso di cui parla Tacito, con le sterminate loro tavole di
pietra, e le mitologiche lor tradizioni; quei Bretoni che nelle oscure
lor solitudini e in mezzo ai sacri boschi sagrificavano ad ignoti
iddii[17].

Altri conquistatori dalla bionda capellatura si sparsero nella
Borgogna. L'Ionna di nuovo risuonò delle grida di guerra; Sens, la
città dei pretori; Auxerre, la città episcopale; Autun, superba degli
archi suoi trionfali e de' suoi templi; Lione, famosa per le sue
accademie e pe' suoi martiri; Vienna, dove vivea la civiltà romana
in mezzo alle reliquie d'un'altra età: tutte queste metropoli, con
Besanzone pure, e una porzione della Svizzera, erano egualmente
soggette ad un ramo della gran famiglia franca sotto il nome di regno
di Borgogna. Se non che fra i Borgognoni notavasi un cambiamento
più sensibile degli originari costumi, e s'erano ammolliti sotto
l'impressione della civiltà cristiana. Alcune tribù di Franchi eran
pur traboccate nell'Aquitania, in mezzo alle razze del mezzodì; i
Goti della Settimania, avean dovuto piegare il capo sotto il giogo de'
Merovingi; i quali varcando la Loira si precipitavano sull'Aquitania
per le città d'Angoulemme e di Perigueux; la Dordogna e la Garonna,
che uniscon come due sorelle le acque loro, avean pure soggiacciuto
al giogo, e i campi loro coperti di vigneti e le città loro fatte
splendide più che altre dal sole, ubbidivano a re o a conti della razza
conquistatrice[18].

Ben dir potevasi che nel settimo e ottavo secolo il nome dei Franchi
era in ogni luogo, a somiglianza della memoria dei Goti nel quarto
e quinto secolo. Ad ognuna di queste epoche, nuove popolazioni
accorrevano per dividersi fra loro le spoglie del vasto impero romano.
Così quando una nazione cade in basso, altre sorgono ad occupare il suo
luogo; quando una civiltà si estingue, un'altra viene a riempier questo
vuoto, nè la consunzione è legge di Dio, che anzi dalla morte nasce la
vita. I Franchi erano popoli virili che accorrevano per ringiovanir
l'infiacchita società; i loro re e i conti loro si combattevano a
morte l'un l'altro, e pur non ostanti queste guerre civili, i Galli già
vecchi e prostrati si assoggettavano al dominio loro. Le zuffe tra i
vincitori, che si contendevano le spoglie della vittoria, ricordavano
il vaso di Clodoveo a Soissons[19]. Dell'antica forma romana e gallica
oramai più non sopravvivevano se non le fondazioni tuttavia incerte
della Chiesa, e pochi avanzi dei municipj; il cristianesimo in somma
e le reminiscenze delle leggi che si veggono ancora durare, attraverso
alle barbare costumanze, fino in mezzo alla schiatta carolingica[20].

Gli avversari più potenti dell'impero franco nell'ottavo secolo, furono
i Sassoni, combattuti da Carlomagno per trentatrè anni della sua vita.
E tuttavia l'origine di queste due razze non era troppo disparata,
chè anzi negli annali dell'uno e dell'altro popolo trovar si potea più
d'un punto di somiglianza tra loro. Essi uscivan, per così dir, d'una
patria comune, il Reno e l'Elba: i loro occhi azzurri, la loro bianca
carnagione, appalesavano un medesimo sangue, una medesima famiglia. Se
non che i Sassoni s'eran serbati fedeli agli iddii della patria, e i
Franchi aveano abbracciato la religione di Clotilde: questi possedevano
la ricca eredità dei Romani e dei Galli, quelli erravano ancora in
mezzo ai pascoli e alle foreste dell'antica Germania, nelle terre che
si stendevano dall'Oder sino al Meno, da Osnabruc fino all'estremo
confine degli Obotriti. I Sassoni conservavano gl'invariabili usi
loro: poca lealtà nella parola, il culto a dèi ignoti, una mitologia
che ritraeva della loro origine scandinava. Tacito avea dipinto le
loro costumanze nella grand'opera _De moribus Germanorum_, essendo
che la Sassonia era veramente il cuore della Germania. L'idolo
gigantesco di Erminsul, segno all'adorazione di tutti que' popoli, era
l'espressione morale di quel mito germanico di cui trovi la spiegazione
nell'aspetto delle solitarie foreste, e nei costumi erranti dei popoli
tramontani[21].

I Frisoni o Frisi avevano alcun che di più salvatico ancora dei Sassoni
delle terre di mezzo; alla passion loro per le conquiste, mescolavasi
quella per la pirateria; l'aspetto del mare e degli spumanti suoi
flutti, avea dato loro una certa barbara insensibilità in cospetto dei
pericoli; amavano i naufragi e le spoglie della tempesta, e ferventi
nel culto loro, adoravano le divinità scandinave. Invano la cristiana
predicazione gli avea chiamati all'umanità, alla gerarchia, che anzi
più d'un santo vescovo era perito ne' suoi religiosi pellegrinaggi
in sulle soglie dell'indomita Frisia. Le tradizioni della cavalleria
fingevano in que' paesi atti di spietata ferocità[22]; nella Zelanda
e nella Frisia fu dai poemi epici posto il supplicio della giovin
donzella esposta alle zanne d'un mostro marino, favola imitata da
quella di Andromeda, e il paladino da cui è liberata, impreca l'ira di
Dio sull'esecranda crudeltà dei Barbari della Frisia e dell'Olanda[23].

E non pertanto in mezzo a quella patria scandinava, in mezzo a quelle
terre di ghiaccio, dalla Dania fino alla Norvegia, vivevano popoli
già bene inoltrati nella poesia e nella storia, i quali possedeano
forse tradizioni altrettanto calorate e colorate, quanto le leggende
dell'Europa meridionale, però che secondo le antiche asserzioni
ei venivan dall'Asia. Le _saghe_ recitate dagli scaldi narravano
le avventure di Odino e i fatti di guerra; Odino con l'elmetto suo
dall'ondeggiante criniera, e col suo giavellotto d'oro, altrettanto
risplendea quanto l'Apollo de' Greci; Torn, il dio della guerra,
Fraja, la Venere del Nord, nella sua reggia di cristallo, co' suoi
casti amori, parevan tolti all'Olimpo d'Omero. I gusti, le passioni
degli Scandinavi inclinavano alle spedizioni lontane, alle imprese
eroiche, al corseggiare su barche ch'essi lanciavano in seno ai flutti
del Baltico e dell'Oceano; godevano di contrastar con la procella e
con la folgore stridente; i fanciulli medesimi scherzavan col mare; le
due razze, sassone e danese, avean più d'un punto di rassomiglianza
tra loro; lasciavano ai Franchi le spedizioni dentro terra, ed
essi scagliavansi qua e là sulle spiagge, e l'isola dei Bretoni già
piegavasi sotto la signoria delle razze settentrionali[24]. A voler
conoscere gli usi e i costumi dei popoli di que' tempi, si vuol seguire
attentamente i pellegrinaggi, le leggende dei santi, curiose reliquie
che ci furon dagli atti de' santi (_Acta Sanctorum_), conservate. Quei
poveri pellegrini che se ne andavano per mezzo a terre incognite ad
annunziare il cristianesimo, raccontano le minime particolarità di
quelle estranee regioni, e nelle leggende sono le sole relazioni che
la geografia moderna possa consultare a rettificar ed a compiere le
incerte congetture della scienza.

In mezzo all'antica Italia, e sul confine quasi dei Borgognoni, era
venuto per forza e per conquista, fondandosi lo stato d'una gente di
stirpe germanica, la cui civiltà si foggiò poi su quella di Roma e
della Grecia. I Longobardi (la gente di cui parliamo) che sono sì gran
parte del primo periodo dell'età media, avevano stabilito l'imperio
loro nelle ridenti pianure chiuse fra l'Alpi, gli Apennini e il Tirolo,
e avevano Milano per città capitale; i capi loro sotto il titolo
di conti o di re, si cingevan la fronte della corona di ferro nel
monastero di Monza. Popolo solerte ed industre, avean essi arricchito
le città romane di quei monumenti di pesante e solida architettura che
contrassegnarono il loro passaggio per mezzo all'Italia; convertivano
Aquileja, sull'Adriatico, in città che servir dovea di scala al
traffico loro, e conquistavano Ferrara, Bologna e l'esarcato di
Ravenna, sede militare e civile che i greci avean lasciato in Italia.
Laonde per la loro postura i Longobardi si trovavano in perpetua
nimistà coll'impero greco[25], pur dianzi padron dell'Italia, ed
insieme coi papi che governavano Roma e le sue basiliche; ma quanto
al dominio imperiale sull'Adriatico, essi l'aveano quasi del tutto
atterrato, rincacciando i Greci fino agli ultimi confini della penisola
entro i monti del reame di Taranto. Quanto ai papi, i Longobardi
diventaron i più ardenti loro persecutori, e ancorchè convertiti al
cristianesimo, erano in guerra col pontificato, e il vescovo di Ravenna
contendeva il primato al vescovo di Roma. Al dominio dei Longobardi
sol mancava la grande città dei Cesari, e la volevano a ogni modo
per compimento dell'italica lor signoria; i re dalla corona di ferro
agognavan dunque l'acquisto della metropoli dell'impero romano, e
di qui ebber cagione in appresso le prime pratiche fra i papi e i
Carolingi, i quali a combattere i Longobardi, chiamarono i Franchi,
ed ai Barbari opposero altri Barbari più fermi e meno effeminati dalla
civiltà.

Il regno dei Longobardi distendevasi fino alla Provenza con la città
di Nizza al confine; i Provenzali, razza mista di Galli, Greci e
Romani, occupavano il gran delta formato dal Rodano, dalla Duranza e
dal Varo; Marsiglia era il porto a cui venivano ad approdare tutte le
merci della Siria e del traffico orientale, le sete, le spezierie[26].
Marsiglia andava pur famosa nei fasti del cristianesimo, e superba del
suo monastero di San Vittore, e della sua cattedrale (la _Maggiore_)
che sporgeva come un promontorio sul mare. Non lungi da Marsiglia,
retta a comune, splendeva Aix, città romana, la colonia di Sestio, con
l'acque sue termali, emula di quell'altra Aix del regno d'Austrasia,
città tanto cara a Carlomagno. Il Rodano e la Duranza confinavano la
Provenza, che contender potea d'antichità con la metropoli d'Arli,
culla del cristianesimo, a buon dritto superba delle sue romane
reliquie, de' suoi circhi, de' suoi teatri, dove ben trentamila
spettatori agiatamente sedevano sopr'ampi sedili, come nel Coliseo di
Roma[27].

Al di là del Reno cominciava la Gotia o Settimania, che non vuol essere
confusa coll'Aquitania, confinata dalla Garonna. Se il regno degli
Aquitani vantavasi di Tolosa e d'Albi, la Gotia avea per città capitale
Narbona, che diede il nome alla provincia romana, nel primo partimento
delle Gallie, e Nimes, sorella vera di Roma, che conserva pur tuttavia
i frammenti più intatti delle antichità sue, la sua Casa Quadrata
e le sue Arene, quasi altrettanto spaziose quanto il Coliseo[28].
La Settimania era come il maggior vestibolo del regno de' Goti, e
stendevasi oltre i Pirenei fino all'Ebro. In sulla cresta de' Pirenei
occidentali abitavano i Guasconi, fieri montanari indurati alla fatica,
popoli di pastori che non pativano l'estranie dominazioni, e verrà
fra breve il giorno in cui costoro insorgeranno contro l'invasione
de' Franchi, e le cronache risuoneranno per lungo tempo della rotta di
Roncisvalle, dove perirono i paladini di Carlo il Magno.

Di questo modo a occidente del reame de' Longobardi, erano i
Provenzali, i Goti, i Visigoti e i Guasconi, intanto che a oriente
altri popoli ancor serbavano la selvaggia vigoria de' tempi primitivi;
eran dessi gli Schiavoni, i Croati, i Dalmati, padroni delle terre
fra la Sala e l'Adriatico. A lato di Venezia, che sorgea come nata
dall'acque, addobbata già delle ricchezze orientali, e non lungi
dalla colonia di Giustino e dalla civiltà greca, vivean popoli tuttora
nello stato primitivo, i tremendi Ungari, gli Avari e i Bulgari, dalla
tralignata Bisanzio tanto temuti[29]. I Bulgari, accampati intorno al
Ponte Eusino, fondavano un regno ordinato; avevano lor capi o re[30],
e più tardi il cristianesimo apportava loro l'alta civiltà sua, però
che non si vuol dimenticare come la predicazione de' vescovi fu di que'
tempi l'impulso più potente a far che le nazioni avanzassero in quella,
e v'ebbero apostoli ferventi, infaticabili, principiando da Bonifazio,
il vescovo germanico, fino a sant'Anscario, il predicatore dei popoli
scandinavi[31]. I Bulgari mossero verso le arti e la coltura più
rapidamente degli Ungari, selvagge popolazioni che vedremo nel secolo
decimo venir a disertare il regno dei Franchi. I Bulgari si trovaron
quasi sempre in commercio coll'impero di Costantinopoli, e ne imitarono
gli usi.

In mezzo a tanto scrollo di popoli, quando tutti si precipitavano
sulla vecchia civiltà, alcuni imperi tuttavia rimasero in piedi, ed
esercitarono un'operosa influenza sull'epoca di Carlomagno: io intendo
qui parlare dei Greci, dei Saracini, e della terra d'Italia, essendochè
ivi le idee e le instituzioni medesime di Roma sopravvissero alle ruine
del mondo antico. Chi si faccia a studiar bene addentro la storia
bisantina, dee sentirsi commosso a quel carattere di grandezza che
contrassegna fino anco il suo decadimento, chè certo v'ha qualcosa di
lacrimabile nell'affralimento e nella debolezza di un vasto impero,
incalzato da tutte le parti, e quasi affogato sotto le strette dei
Barbari. Lo spettacolo di quegli eunuchi coperti d'oro, di quei
Cesari fiaccati sotto la porpora nei marmorei loro palagi, inspira
pur qualche pietà alle più rigorose nazioni: ma chi poi riconoscer non
può e salutare l'infinito incremento delle arti, la civiltà inoltrata,
l'ordine maraviglioso che per ogni dove si manifestano in quell'impero?
Bisanzio era la metropoli del sapere, della filosofia, del commercio e
dell'industria; in ogni luogo dell'Asia Minore verso cui il viaggiatore
volgesse i suoi passi, così a Laodicea come a Corinto, così nelle
isole dell'Arcipelago come in terra ferma, dappertutto ei vedeva i
tesori dell'industria d'una coltissima nazione: ippodromi, teatri,
statue antiche[32], sontuosi palazzi, ampie strade, flotte innumerevoli
che scorrevano i mari, il maraviglioso trovato del fuoco greco, il
traffico della porpora e della seta, un lusso che appalesavasi in
tutti i monumenti. L'amministrazione dell'impero, le forme del suo
governo erano un modello di gerarchia; ogni uffizio era segnato, ogni
ordine chiamato a concorrere con la sua forza d'azione e di mente
all'amministrazione delle provincie. Il Libro di porpora e d'oro
regolava il governo e l'autorità di ciascuno; l'erario riboccava, tutto
era opulenza: i Greci alimentavano la vigoria loro nelle guerre civili;
l'indole loro antica era questa, furon essi mai altri al tempo di
Sparta e d'Atene, e si corressero eglino mai? Si perdeano nelle sottili
disputazioni intorno al cristianesimo, intorno alla procreazione del
Padre e del Figlio, alla misteriosa Trinità, a quel modo che in altri
tempi disputavano sopra tesi filosofiche negli areopaghi. Nè l'aspetto
di sì potente civiltà lasciava però d'aver qualche azione sui Barbari
del Nord, e gli annali di quei secoli attestano che i re dei Franchi
chiedevan titoli pomposi agli imperatori di Costantinopoli[33], e
mandavano più d'un'ambasceria a sollecitar dai Cesari la porpora, il
consolato, o il patriziato. L'ordinamento amministrativo di Bisanzio,
e le forme sue di governo furono altresì, per più d'un rispetto, il
fondamento e il principio delle prime instituzioni di ordine e di
gerarchia che contrassegnarono il regno di Carlomagno[34].

Accanto alla greca preminenza si vien manifestando il corso sagliente
delle provincie moresche. I settatori di Maometto stanno per aver
sì gran parte negli avvenimenti, ch'egli è impossibil sceverarli
dall'istoria e dalle civiltà contemporanee. Fino al secolo ottavo il
loro corso è tutto di conquiste: sono popoli armati che si spargono
rapidamente dall'Asia e dall'Africa fino entro la Spagna e l'Aquitania,
nè leggi altre han che il Corano, altra ragion che la spada. Il
califfato, per ben forte ch'ei fosse in sè stesso, non potea servir di
modello alla instituzione d'un ordinato impero in Occidente[35]: chè
esso era un miscuglio di dispotismo religioso e politico: con amendue
le spade in una man sola, e non altro. Quel poco che il califfato
aver può di civile, esso lo debbe a Costantinopoli, ai Greci dell'Asia
Minore ed all'India, ed ei toglie ai popoli conquistati, anzichè donar
loro. Gli Arabi precedono nel medio evo gli Ebrei nel gran monopolio
del sapere. I Saracini, torrente distruttore, s'uniscon nel settimo
secolo, agli altri Barbari per trinciare il romano impero. Fu solo
dopo lo stabilimento loro nelle città dei Goti in Ispagna, ch'essi
esercitarono il poter dell'immaginazione e della poesia sui tempi
appresso. Furon eglino i Saracini quei che recaron fra' Goti le arti e
le maraviglie d'una più inoltrata civiltà? Sarebbe pur bello provare
che i Goti, con quel vivo sentir loro, più donarono ai primi che non
ne ricevessero[36]. E che avean mai di comune con lo spirito e il
progresso cristiano quei popoli che procedevano innanzi con la spada
di Maometto in pugno? Vero è che alcune città della Spagna eransi
fatte fiorenti sotto i Mori, che ivi sorsero le frastagliate moschee,
fino al cielo salirono i minareti, ma qual ebber opera in questo le
leggi e le arti della Grecia, di Roma e delle Gallie? I figliuoli del
Profeta atterrarono più che non edificarono. Qual maraviglia che in
tali città, come son Cordova o Toledo, Siviglia o Granata, sotto a quel
sole, le orientali fantasie crear potessero monumenti maravigliosi?
Ma le reliquie dell'arti che ancor si veggono sulle meschite, quei
fiori, quelle frutta d'oro son tolte per la più parte dagli artefici
bisantini.

E d'altra parte i Goti non avean essi pur qualche parte redato della
civiltà romana? Tutto il mondo echeggiava del nome di Roma; l'autorità
sua era in ogni parte quella d'uno spento ma immenso potere; non v'era
città dell'Austrasia, della Neustria o dell'Aquitania che tenacemente
non conservasse le vestigia di quel grande rivolgimento; non acquedotti
solo, nè ampie vie segnate di tombe funebri, e come a dir _vie de'
morti_, come a Pompei, ma sì pur costumanze, leggi, municipii che
avean sopravvissuto alla distruzion dell'impero e al passaggio dei
Barbari. Qua e là spuntavano instituzioni: i municipii, le compagnie
degli artieri, i procuratori delle città, le leggi sulle annone, sulle
magistrature, sui decurioni[37]; Roma e le Gallie avean segnato in ogni
parte della profonda loro impronta le franche instituzioni.

E' si vuol dunque far conto di siffatti elementi in ciò che costituisce
l'opera di Carlomagno, il quale non si fa a creare altrimenti una cosa
nuova, ma si serve dei fatti ch'egli ha sotto la mano, e gli organizza;
egli lascia ad ognun la sua legge, ad ogni popolo i suoi costumi:
la legge salica ai Franchi, ai Longobardi le loro formole, i codici
loro ai Romani. Solo in mezzo a questo sminuzzamento egli pianta un
principio di unità, toglie dal cristianesimo la sua forza morale, dai
papi la loro perseveranza nei disegni, e nella costituzion del suo
grande impero prende Roma per base e la Chiesa per modello.




CAPITOLO II.

ORDINAMENTO DELLA CHIESA E DELLA SOCIETÀ.

  Chiesa dei Galli e Chiesa dei Franchi. — I cherici e gli uomini
  di guerra. — Metropolitani e vescovi. — Fondazione dei monasteri.
  — Neustria. — Austrasia. — Aquitania. — Germania. — Le leggende.
  — Apostolato alle terre barbare. — I reliquiarii. — Le chiese.
  — Concilii provinciali. — Instituzioni municipali. — Le città, i
  borghi. — Ricordanze di Roma e delle Gallie.

SETTIMO ED OTTAVO SECOLO.


In sì violento tramutar d'invasioni e di conquiste non fu possibile
alla Chiesa conservar quel carattere di regolata unità, di che il
papato impresse più tardi la gran forma cattolica, e la società
mostrava di que' tempi una mescolanza di leggi civili e di canoni
ecclesiastici, una perpetua confusion tra gli uomini di guerra ed i
cherici, tra i conti ed i vescovi. La Chiesa primitiva delle Gallie
erasi costituita sugli antichi scompartimenti dell'Impero, colle sue
provincie e le metropoli, partizioni territoriali già da Roma buttate
innanzi al mondo. La _Gallia christiana_ ripartiva le metropoli e
le suffraganee in tredici provincie come la Gallia imperiale, e il
metropolitano rappresentava nella costituzione spirituale il magistrato
che l'imperatore deputava al governo di quelle provincie.[38]

Gli stessi scompartimenti durarono anche dopo la conquista dei Franchi,
se non che allora si manifestò la confusione degli uomini di guerra e
dei cherici: il vescovo e l'abate brandiscon spesso anch'essi l'asta
nelle battaglie, e si fan per le secolari foreste seguir da mute
di cani e da' falconieri, e coperti d'impenetrabil ferro, duellano
a morte[39], intantochè l'uom di guerra, divenuto possessore, in
vece, della badia o del vescovado, conduce su quelle pingui terre
i suoi soldati, i suoi famigli e le sue concubine, distribuisce tra
loro i poderi, l'entrate; vi son donne perfino, che ricevono a feudo
vescovadi e badie: gli è un viluppo che i papi non sono ancor giunti
a distrigare. Il diritto della conquista si mesce con le antiche
leggi della Chiesa, lo spirito barbarico col cristiano, donde poi si
ha spesso la spiegazione di quegli strani canoni che trovansi sparsi
nella raccolta dei concilii delle Gallie; gli è un conflitto tra i
grezzi e primitivi principii delle nazioni germaniche, e le massime
di morale insegnate dalla Chiesa di Cristo, e vorrebbesi imporre un
freno all'impeto dei sensi e dei loro appetiti che scoppiano a guisa
di folgore. L'amor della donna è fra quelle conquistatrici nazioni il
principio più operativo; perchè l'uom franco, quando la passion gli
bolle prepotente in cuore, non potrà egli liberamente soddisfarla? Che
gli fa d'esser congiunto a una compagna per tutta la vita? Che male
s'ei tiene in casa concubine, o se la donna, ch'egli ama, sia parente
sua in grado strettissimo! Quando il sangue parla, nessuno il può
domare... Di tali costumanze sanno alcun poco i primissimi concilii
delle Gallie, nè sempre hanno quel carattere di sublime purità, di
che i pontefici improntar seppero appresso il sistema cattolico[40]:
i canoni stessi rivelano questo miscuglio delle idee clericali con le
violenze degli uomini di guerra. Ai concilii non assistevan già solo
i cherici, ma anche i conti ci venivano con le focose e brutali loro
passioni; l'episcopato, d'origine, di consueto, romana, noverava nelle
sue schiere alcuni di quest'impetuosi Franchi non rattenuti da freno
veruno: onde non è maraviglia che in siffatte adunanze la purità dei
canoni della Chiesa n'andasse di mezzo. Egli è permesso quindi agli
uomini di guerra ripudiar, benchè casta, la moglie, nè la concubina
v'è altrimenti vituperata, e vi son tollerati e spiegati i traviamenti
della carne. Più innanzi occorrerà di tener dietro all'opera faticosa
del papato per ricostituire il matrimonio e proteggere la santità del
tetto domestico[41].

La partizion romana intanto delle metropoli, sopravviveva, già il
dissi, a questa confusione delle leggi civili e religiose, e la
podestà dell'episcopato attenevasi alla giurisdizione che altri
esercitava sulla provincia ecclesiastica. In ogni città che fosse stata
residenza del pretore o del magistrato era di pien diritto istituita
la metropoli; ma quanto a' territorii di più recente acquisto al
cristianesimo il deliberar delle instituzioni metropolitane era dei
papi, e ne vediamo un esempio nel vescovado di Magonza. Convertito che
quest'ampio borgo fu da san Bonifazio alla fede di Cristo, Zaccaria
scrisse che ivi fosse stabilita la sedia del metropolitano[42],
potendo questi di colà vigilar tutta la Chiesa della Germania e san
Bonifazio continuar sotto il piviale e la mitra episcopale la sua
predicazione[43]. Curioso è questo carteggio dei papi, dei vescovi e
dei concilii; ivi Roma è oramai l'autorità che altri viene a consultare
in tutte le quistioni di morale, e par che il papa, perseguitato
com'è dentro alla città santa dai turbolenti patrizii, domini il mondo
cristiano non altro che col principato della parola. Cotesto lavoro
è un lungo conflitto, finchè la suprema autorità papale assume nel
secolo undecimo, sotto Gregorio VII, l'universal dittatura, per ben
dell'universa morale e dell'ordinato principio del governo[44].

Presso alla instituzione gerargica dei vescovi troviamo la fondazione
dei monasteri, che tanto con l'opera contribuirono alla civiltà del
mondo cristiano. In mezzo alle invasioni dei Barbari, le anime stanche
del mondo e delle sue agitazioni si consacravano alla solitudine ed a
Dio, e la maggior parte delle basiliche che noi vediamo oggidì, quelle
ruine, quegli avanzi, ci additano la grandezza insieme e la sorte degli
ordini monastici nelle Gallie. Il secolo settimo andò principalmente
famoso per la fondazione di badie e di monasteri. Chi cerchi le origini
delle città di Francia, delle grosse borgate, dei villaggi, troverà che
la più parte riconoscon la loro fondazione dal monasterio, edificato
in origine con meravigliosa simmetria nei luoghi più inculti. Dapprima
innalzavano un devoto oratorio, un romitorio al deserto, come dice
la cronaca, poi v'aggruppavano intorno alcune celle, e una comunità
religiosa mutava questo romitorio in una famiglia nella quale oravano,
lavoravano e digiunavano in onore di Dio e ad edificazione degli
uomini[45]. Ampliate di poi queste celle, pie confraternite mutavano
la cappelletta in basilica, e se accadeva che qualcun di quei santi
abati morisse martire o confessore, si raccoglievan le sue relique, le
gocce del suo sangue, le preziose sue ossa, e foggiavasi nel monastero
a deporvele, un'area di forme bisantine con l'effigie del Santo; e
da tutte le parti accorreva qui gente in pellegrinaggio, però che
quell'arca rifugio degli infermi e dei tapini avea grido di miracolosa.
Ma se i pellegrini accorrevano, e sempre più folta si facea la turba
loro, convenia pur provedere a ospitarli, e a quest'uopo si costruivan
da prima alcune case di legno, alcuni modesti abituri; poi fra breve
ci vennero a gara i mercadanti ad offrir le loro derrate e ad esercitar
l'industria loro, in quella guisa che venivano e facevano alle fiere di
San Dionigi; quindi le fiere e i mercati che ottenean lettere patenti
e privilegi in nome dell'abate, e poi del conte o del re; quindi
l'industria per tutto ivi d'intorno, sì che al fianco del monastero
edificavasi un borgo, e il borgo poi si convertiva in città. Tale si fu
l'origine della maggior parte fra le città della Francia, cui grato il
popolo, dotava del nome d'un santo tutelare: celle e romitorj, arche
benedette, fiere e borghi furon cagione ed origine della fondazion
di luoghi cittadinati nelle Gallie, e le sconoscenti generazioni
indarno si affannano di cancellar queste memorie, ch'elle rimangono
incrostate nei marmi, a quel modo che scritte nelle carte antiche della
patria[46].

Curiosa è la geografia monastica delle Gallie nel settimo secolo, però
che addita il progresso e lo svolgimento dell'amore alla regola, dir
potendosi che in ogni luogo dove fondasi un monastero, ivi s'inchina ad
un più perfetto ordinamento della società. Nella Neustria, le badie e i
monasteri vengon multiplicando, ivi lunga schiera di gran santi, con le
loro leggende, si mostra; tutti resero smisurati beneficj alla civiltà
di quelle contrade, pur or disertate dall'invasione dei Barbari. Ecco
i due Germani le reliquie dei quali adoravansi nei monasteri edificati
sulle rive della Senna: l'un d'essi san Germano, l'antico vescovo
d'Auxerre (l'_Auxerese_, come le leggende il chiamano), l'altro san
Germano ai Prati, nelle fiorite praterie, sulle quali sorse poscia
l'Università; ecco santa Genoveffa al Monte, monumento alla memoria
della vergine di Nanterre, che salvò il paese dai guasti dei Barbari,
e preservò dalla fame Parigi. Indi a due leghe sulla Senna ecco san
Dionigi famoso pel suo tesoro, per le sue cronache, per le sue fiere e
pe' suoi _landiti_[47]; san Dionigi dove scriveasi la storia del paese
per atto di religione e di patria devozione.

Pur prezioso è il catalogo dei santi nazionali della Neustria!
Gervasio, Eligio orefice, Landry, il fondator degli ospizj, Meri o
Mederico tutti artieri o cherici, l'arche dei quali, costrutte nelle
basiliche in onor loro, splendevan d'oro e di gemme più che le corone
dei re. Sant'Ovano di Rouen, san Martino di Tours e san Vandrillo di
Piccardia aveano le ospitali lor celle; san Bertino vedeva edificare
il monastero di Sithieu; sant'Uberto correndo i boschi, convertiva
alla fede i selvaggi abitatori delle Ardenne, più barbari delle
fiere medesime; sant'Uberto, diss'io, le cui reliquie sanavano i
morsicati dagli animali arrabbiati: che non potea la fede sul morale
dell'uomo![48] All'estremità dell'Oceano, sur un promontorio chiamato
il sepolcro e il pericolo del mare, quando ivi a romper venivano
gli agitati e spumanti suoi flutti, edificavasi il monastero di San
Michele[49] a salvamento de' marinai, mentre san Bonifazio fondava in
Germania, sopra una pacifica riviera, la badia di Fulda dove aveasi
a scriver tra i lavori della terra pur allora dissodata, gli annali
de' carolingi[50]. Nella Neustria, nell'Austrasia, in Aquitania e in
Germania, s'instituivano dappertutto monastiche instituzioni, sotto
il patrocinio di santi nomi; le comunità religiose piantavan le viti
sui colli del Reno e del Rodano, aravano per la prima volta le vaste
pianure, introducevano l'ordine, il lavoro, la regola, la gerarchia,
e fondavano l'ampie città che portano tuttora i nomi loro così nella
Germania come nella Gallia[51].

Da queste fondazioni monastiche inspirate furono le leggende,
tradizioni poetiche del cristianesimo, drammi colorati che miravano ad
insegnare al mondo con l'intervenimento del cielo le verità morali, e
le leggi dell'umanità. In tutti i tempi la riconoscenza degli uomini
ai grandi benefizi appiccò alla storia dell'uom di mente sovrana,
e al benefattore del genere umano, alcun che di maraviglioso: alle
azioni vere della vita vien quindi a congiungersi la parte dorata,
e si copre d'oro e di rubini il modesto sepolcro in cui deposte sono
le sue reliquie. Così fa coi santi la leggenda, racconto entusiastico
di quanto il servo e il discepolo videro o udiron della vita di colui
l'ossa del quale riposano nell'arca preziosa; e questi maravigliosi
racconti, quasi tutti contengono una lezione di morale; ai tumulti
della guerra, alla foga dei Barbari, i leggendari contrappongono le
dolcezze della solitudine, lo spettacolo della tranquillità e della
pace. Se gli uomini di guerra, violenti e rissosi, opprimono i servi
ed i piccioli che lavoran la terra, le leggende raccontano come la
mano del conte (del _graff_ e dell'_hern_) s'è inaridita nel dar di
piglio alla sostanza del popolo, o al reliquiario della Chiesa; come
i prieghi e le ammonizioni d'un santo, arrestarono i conquistatori; il
digiuno, l'astinenza, fanno ivi contrapposto alla cupidità degli uomini
di guerra, che si divorano il bene del povero, e fan le corpacciate di
cacciagione nei loro conviti. Se alcun di quei furiosi conti, caccia
dal talamo nuziale la casta sua sposa, la leggenda narra bentosto
come la morte lo ha colto in mezzo a' suoi carnali banchetti[52]; ivi
un povero servo che s'è fatto monaco o eremita, esercita, per mezzo
de' miracoli, maggior potere che non il conte e il duca, chè alle sue
preci accorrono le celesti legioni, ed i diavoli sono gli strumenti che
adoprano le leggende a far stare a segno il malvagio.

Le vite dei santi sono il racconto più schietto di que' tempi, esse
affidano i deboli, e spaventano i potenti; nei Bollandisti, più che
altrove è da imparare il medio evo; Plutarchi della solitudine che
descriveano con fede i miracoli onde il debole era stato salvo dalla
vendetta del forte. Le leggende furon l'unico freno per avventura
onde la società fu salva dalle violenze della guerra; questi miti del
cristianesimo erano in armonia con lo stato sociale; vi furon luoghi
sacri contro la violenta man del soldato, vi furon deboli risparmiati,
vi fu una morale mantenuta per le vive impressioni della credenza:
leggete i miracoli di san Germano descritti da frate Aimoino[53]; la
storia di san Benedetto, il predicatore dell'Inghilterra; la vita di
Martino da Tours, e vedrete che l'esempio di questi uomini pii aveva
preparato e indirizzato le generazioni verso una via migliore. In una
società ancor selvaggia, era pur bisogno di queste umane leggende,
che nobilitasser la donna, proteggessero i deboli fanciulli, i
servi, le città, i mercati e i pellegrini. E tu nobile, Genoveffa del
Brabante, non eri tu ivi la donna perseguitata dal traditore e dal
forte dalla man di Dio guidata e salvata dagli oltraggi dello sleal
maggiordomo?[54]

Alcune di tali leggende raccontan la vita errante dei Santi che si
consacrano all'apostolato in terre incognite, e se la maggior parte dei
monaci si chiudono in cella per insegnare al mondo esservi una felicità
in cospetto di Dio e di sè stesso, e se altri pregano e digiunano per
avvezzare il mondo alle mortificazioni, mentre gli uomini di guerra
ingrassan di selvaggina fra gli stravizzi del convito, altri cherici
si votano alla vita errante per bandire la parola di Dio, e appunto
quando la società è più circondata di Barbari estranei alla civiltà
e alla fede cristiana, vescovi pieni di fervore s'avviano ver quelle
inospiti contrade per predicare e convertire. San Benedetto Biscopo
o Bischopo[55], ammaestra i popoli dell'Ettarchia sassone; Vilfredo o
Bonifazio, sassone anch'egli, si fa apostolo della Germania, e fonda di
mano in man ch'ei passa città e monasteri nell'Assia e nella Turingia
dalle scure foreste[56]. Tutti quei paesi son coperti di barbare torme;
nelle Ardenne pure son popoli selvaggi; vi si adoran gl'idoli del mondo
antico, ma nulla fa dare addietro gli apostoli, nè la crudeltà de'
Frisoni, nè l'odio efferato dei Sassoni contro le massime e le leggi
del cristianesimo. Muovono essi per insegnare la verità senz'altro
portar seco che alcune lettere dei papi e dei principi, e predicano
per annunziare in ogni luogo il vero Dio, la santità del matrimonio,
la vita e la missione di Cristo. Spesso a coronamento dell'opera
loro, quegli apostoli patiscono il martirio, un tumulto di popolo gli
sacrifica appiè degli idoli, e cadon sotto l'asta o la scure. Così finì
san Bonifazio[57] sull'indomita terra dei Frisii, che gli strapparon le
viscere, e sfragellarono il cranio contro quelle pietre insanguinate.

Le ossa de' martiri eran quindi a gran cura raccolte e incassate nei
reliquiarii, che le chiese chiamavano il loro _tesoro_: tesoro infatti
di fede e di protezione pel tapino e pel debole! Quei reliquiarii
chiudevano preziosi avanzi, e eran coperti d'oro, tempestato di pietre,
di smeraldi, di topazii che splendevano a par della luce del giorno.
Quelle arche eran l'oggetto dell'adorazion dei fedeli, i quali venivano
a deporvi sopra i loro presenti; la sanna del cignale che li minacciò,
l'azza che rimbalzò sulle teste loro; servi, popoli, Romani e Franchi
accorrono per pregare intorno a queste reliquie ch'essi accompagnano in
solenne processione, tra i profumi dei fiori e degli incensi. Se Dio
nega il ristoro della pioggia all'arse campagne, ecco aversi ricorso
al sacro reliquiario, per ottener la benefica inaffiatura; se il morbo
e la fame affliggono il paese, ecco un concerto di comuni preghiere
d'intorno all'arca: essa è il tesoro e la ricchezza della chiesa; vi
si depongon voti, e lampane, si prega e si digiuna in onor suo. Sul
modello di siffatti reliquiari si costruiscon le cattedrali lombarde
e bisantine del settimo secolo; ognun si gloria ed onora d'imitare in
tutto le tombe dei Santi; le vengon trasformate in basiliche, a quel
modo che prima le furon foggiate in argento puro o dorato, secondo che
usava l'orafo Eligio, il possessore e l'artefice del reliquiario di
san Martino di Tours. Un piccol frammento dell'ossa di qualche vescovo
in venerazione fu spesso origine e cagione di que' bei monumenti del
medio evo, pantei cristiani sparsi qua e là; ogni cattedrale ha la
sua leggenda, ed ogni leggenda la sua cattedrale. I racconti sulla
vita de' Santi son la più curiosa lettura che far tu possa intorno
al medio evo; ci vedi predicata la temperanza, la castità, i digiuni,
quasi provisioni di polizia e fame disciplinata nelle grandi fami sì
frequenti a quei tempi; tu ci vedi esempi di moderazione. In mezzo
a una società violentemente scossa e agitata, la vita monastica fu
come un contrappeso posto di rincontro alla vita operosa e violenta
dell'orde barbare; la solitudine del monastero forma riscontro alla
foga errante delle popolazioni germaniche[58].

L'azione de' concilii, benchè irregolare ancora, venne in aiuto delle
leggi politiche per l'ordine della società, e questi concilii furono
nelle Gallie frequenti al secolo ottavo, però che grande essendovi la
rilassatezza dei costumi, e' conveniva, per reprimerla, aver ricorso
alle leggi ecclesiastiche. Questi atti ritraggon del mescuglio pur
sempre degli uomini di guerra e dei cherici: una cosa v'è confusa
con l'altra, nulla v'è di distinto, una disposizione meramente
ecclesiastica, è accanto d'un atto di polizia sociale. Le regole
del matrimonio occupano principalmente i concilii, chè le passioni
dei sensi sono le più difficili a domare fra le nazioni selvagge,
signoreggiate come sono da ogni cosa che venga dai moti del sangue,
come a dir l'ira e l'incontinenza. La disciplina dei cherici occupa il
primo luogo, chè egli è d'uopo prima introdur l'ordine della Chiesa
per farlo poi prevalere nella società. I concilii di Verberia[59]
e di Nantes possono aversi in conto dei due estremi del sistema
ecclesiastico, per tutto il durar d'un secolo, nelle Gallie. Il
concilio di Nantes[60] antichissimo, serba una sembianza romana, nè ivi
è trattato se non della clerical disciplina. — Deesi ascoltar la messa
alla sua parrocchia; ogni domenica, si domanderà, dalla porta della
chiesa, se ci sien persone in nimistà fra loro, e dovranno prima della
messa rappacificarsi. I cherici non potranno coabitare con donne, nè
sarà pur lecito a queste, in chiesa, accostarsi al coro. Le sepolture
si faran sotto il portico delle chiese o nell'atrio; nessun prete
aver possa più d'una chiesa, e la decima altro non è per essi che un
sussidio pei poveri e pellegrini. Lecito è ripudiar la moglie per causa
d'adulterio; il pasto del prete consiste in un pezzo di pane e in una
tazza di vino; l'omicida è punito con quattordici anni di penitenza;
alle donne non sia lecito ingerirsi nelle cose pubbliche, ma attendano
ai lavori dell'ago; niuno può tramutarsi da un luogo all'altro senza il
beneplacito del vescovo. Si facciano al più presto atterrare gli alberi
druidici, pe' quali il popolo conservi ancor qualche venerazione, e si
distruggan le pietre dalla superstizione degli antichi Galli consacrate
alle divinità ignote[61].

All'altra estremità del periodo, il concilio verberiense ritrae de'
costumi della nazione conquistatrice, e dir puoi che se il concilio di
Nantes è romano quello di Verberia è franco; ond'è che men rispettata
v'è la continenza, e si suppone possibile il caso d'un prete che
siasi sposato con la propria nipote, e moltiplicate vi si trovan le
cause del ripudio, e preveduti vi sono svariatissimi casi d'incesto o
d'adulterio, come se frequenti fossero, e non vi appar niente custodita
la castità del domestico tetto. — Se alcuna moglie si duole, così il
concilio, che il marito non abbia mai consumato il matrimonio, vadano
entrambi alla croce, e se vero è quanto la femina afferma, sieno
separati, e sia libero a lei di fare il voler suo.[62] — Rinnovasi
ai cherici il divieto di portar armi, il passatempo loro più caro;
si pongono restrizioni alla caccia, e pene per gli omicidj; gli è
un codice di polizia sociale. Questi concilii provinciali non hanno
carattere alcuno di universalità, sono anzi spesso al tutto speciali
ad una metropoli, a una città, a un distretto diocesano; sol qualche
volta comprendono tutte le chiese delle Gallie[63]. In caso alcuno
essi stender non si possono alle leggi generali della Chiesa; son come
addizioni ai capitolari, ai diplomi, agli atti dei consigli reali. Nel
secolo ottavo si vien formando una mescolanza di leggi religiose. E
qual differenza puoi tu trovar fra i concilii e i capitolari? Quelli
e questi trattano egualmente della Chiesa, del popolo, delle leggi
penali e degli editti civili; vi son capitolari che si frammettono
della disciplina episcopale, e vi son concilii che si frammetton dei
Conti d'un borgo, e degli inviati regi, per una perfetta confusione di
tutti i sistemi. Invano tu sceverar vorresti per metodo la costituzion
civile dalla ecclesiastica, chè elle si incastran pur sempre, e si
attraversano nei medesimi codici[64].

E qual era poi questa costituzione civile nel secolo ottavo? Le società
politiche, non provan pure per la conquista alcun compiuto e assoluto
cambiamento; le masse son di granito, e quando già esiste una civiltà,
il sopravvenire e stanziarsi d'una nuova generazion di conquistatori,
non distrugge altrimenti l'antico ordine sociale, egli è come se tu
dicessi uno strato nuovo di terra che viene a porsi sul vecchio. Quindi
è che i Romani si stabiliron nelle Gallie con le loro larghe e vigorose
instituzioni, e non pertanto le costumanze dei Galli rimasero, chè
non si distruggon così a un tratto le tradizioni di un popolo, e i
costumi sopravvivono per gran tempo anche dopo che la conquista si sia
raffermata. Tal pure avvenne dei Franchi, nè altro che per ispirito
di sistema creder si potè al rapido passaggio da un ordine sociale
all'altro.

Chi esamina da presso i documenti dell'epoca gallica, romana e franca,
ben s'avvede che l'indole originaria conservasi delle tre nazioni e ne
ritraggono i costumi del paro e le leggi, avendo la conquista lasciato
sopravvivere una moltitudine di principii antichi nello stato delle
persone, delle città e delle possessioni territoriali.

Il primo carattere che riconoscer si dee in questi tempi, si è la
personalità delle leggi o dei codici applicabili a ciascun popolo;
qui ancor non è proposito di nazioni stabili, ma sol di tribù, ognuna
delle quali conserva i suoi titoli e le sue politiche instituzioni.
I Galli e i Romani hanno il codice teodosiano[65]; i Franchi la
_lex salica_ o _ripuaria_; i Longobardi _le leges Longobardorum_; i
Visigoti, i concilii de' vescovi, che tolgono dalle leggi di Roma i
più dei prescrivimenti loro[66]. Nulla v'ha di territoriale, sì che
quando i Franchi e i Borgognoni si tramutano in altre terre, eglino
il fanno seco recando il loro codice particolare. Onde lo stato delle
persone all'ottavo secolo, vien regolato per mille diverse forme
dalle leggi proprie a ciascun popolo: servi, uomini liberi, uomini
di guerra, vescovi, conti, tutti hanno lor privilegi scritti nella
loro speciale legislazione. Posa in falso chi afferma che i Romani o
i Galli furono tutti servi o soggetti a un dominio esclusivo sotto la
massa dei Franchi, accampatisi come conquistatori, sulle terre degli
antichi possessori; chè vescovi, cherici e conti appartenevano spesso
alla razza gallica e alla romana, nè questa civiltà s'è altrimenti
cancellata, ma sì mescolata e confusa, però che quando un popolo è
giunto sì alto, la conquista s'accompagna sibbene ai fatti antichi, ma
non li distrugge.

La società gallica prima dell'epoca carolingica si manifesta in
tutto e specialmente nella costituzione dei municipii; chè la comune
non nacque già spontaneamente nel secolo decimo come un fatto della
sedizione[67], nè le instituzioni municipali uscirono altrimenti
dal popolo in un giorno di tumulto e di bollore nei servi. Tutta la
Gallia romana era coperta di città, di comuni, coi loro privilegi e
le loro curie: al mezzodì Arli, Aix, Carpentrasso, Marsiglia, Frejus;
al settentrione Amiens, Auxerre, Tournai, San Quintino. In tutte
le quali città troviamo lo stabilimento compiuto della curia e dei
magistrati municipali, e ve n'ha un ordine intero, e la legge _Julia
municipalia_ ordinava la polizia nelle città delle Gallie[68]. Roma
ammetteva le comunità municipali, la libera elezione dei cittadini, e
i collegi dei negozianti e i merciai, e i _nautes_ della Saona e della
Duranza avean conservato gran riputazione nei fasti dell'Impero[69];
nè le instituzioni erano ponto sparite al passaggio della conquista e
moltissimi municipii s'erano serbati in piedi attraverso dei secoli.

Nello stabilimento dei Barbari v'ebbe per avventura più ordine che
altri non crede. Fecesi una specie di spartizione: in un luogo i
vinti obbligaronsi a lavorar la terra mediante tributo; altrove le
parti furon più eguali, la civiltà romana sopravvisse, e Clodoveo, se
stabilir volle le condizioni del suo governo, fu obbligato di accettare
la religion dei Romani; la santa leggenda di Clotilde fu come il
simbolo di questo passar dei Franchi ai costumi e agli usi cristiani,
e Clotilde fu la imagine dell'antica patria, dinanzi alla quale
s'inginocchiò il capo dei Barbari. Ond'è che in ogni luogo si trovano,
sotto la prima schiatta, vestigia d'anteriori instituzioni. Se i
Franchi salii o ripensi conservaron le leggi loro, i Romani ed i Galli
conservaron anch'essi le loro prische instituzioni: le leggi imperiali
quelle divennero della Chiesi e del clero, e i concilii ritraggono dei
forti studi che i vescovi hanno fatto dell'_Instituta_ e del codice
teodosiano[70]. I quali studi influiscon pure sulle leggi dei re
Franchi, e vedesi ch'eglino hanno studiato la legislazione di Roma,
i preamboli degli editti de' Merovei manifestando questa inclinazion
loro verso i codici, conservatisi come tradizioni fra i Galli soggetti
a Roma. Le formole quasi tutte son compilate con questo spirito[71], e
i re merovingi si studian di piegar i fieri loro compagni ai più miti
costumi dei vinti. «I Franchi, dice Agatia, hanno per sè accettata
la maggior parte del diritto romano; si governano con le medesime
leggi, si maritano alla stessa foggia de' Romani, hanno abbracciata
la religione di questi, però che i Franchi son tutti cristiani e
cattolici, hanno magistrati e vescovi nelle città loro, nè in altro
diversano dai Romani, che nel vestire e nella favella[72].»

Quest'è un fatto che importa moltissimo notarlo, perch'esso stabilisce
e comprova gli elementi di cui si servì Carlomagno a compier la
sua grand'opera, nella quale non ebbe ad impiegar solo la civiltà
franca e germanica, ma sì ancora ad invocar la forza cristiana e
pontificia mista con le rimembranze di Roma. Le greche e bisantine
instituzioni[73] anch'esse sovraneggiavano i Barbari, e il codice con
le _basiliche_ conservato aveano la riputazione e l'autorità loro;
Galli, Romani, Franchi, tutti si mescolarono insieme dinanzi agli
altari nella comunione di Cristo. I codici serviron di base ai concilii
ed ai capitolari, e ne scorgiamo i vestigi fin entro alle formole
de' conquistatori, i quali ebbero certe loro speciali costumanze, che
in breve si confusero. Le curie, i municipii furono il principio de'
comuni; le magistrature si perpetuarono sotto altri nomi, le comunità
e compagnie delle arti[74] si mantennero in condizioni pressochè simili
alle antiche.

Se Galli e Romani in gran quantità si trovaron ridotti allo stato
di coloni, i Franchi rimaser liberi e fieri, ed ecco una delle prime
distinzioni. Più forte era l'ammenda che dovea pagar chi avesse ucciso
un Franco o un Romano, e il vincitore fu esente d'ogni gravezza, nè
ad altro era tenuto che a servire con la persona in caso di guerra.
Eccetto queste distinzioni, non vi furon tra le razze conquistatrici e
conquistate assolute ripartizioni o separazioni compiute; il trapasso
da uno stato sociale all'altro fu quasi insensibile; i Franchi
non contrassegnaron altro che per breve momento della tradizion
germanica le terre soggette, e i Carolingi furon per avventura la
manifestazion più fiera di questo spirito della conquista. La potenza
dell'incivilimento e delle sue maraviglie è sì grande, che noi vedrem
Carlomagno, nipote di Carlo Martello, il prefetto di palazzo[75], il
Germanico per eccellenza, imprimer sovente gli atti suoi e le sue leggi
dello spirito romano. Forsechè il finale intendimento di Carlomagno,
suggeritogli dagli imperadori e dai papi, quello non fu di ricostituir
l'impero di Occidente sulle fondamenta e sulle tradizioni di Roma?




CAPITOLO III.

SUNTO DELLE CONDIZIONI DELLE LETTERE, SCIENZE, ARTI E DEL COMMERCIO
PRIMA DEI CAROLINGI.

  Letteratura. — Canti recitati. — Poemi. — Leggende. — Grammatica.
  — Lingua romanza, germanica. — Scrittura. — Diplomi. — Scienze
  naturali, astronomiche. — Calendario. — Arti romane, bisantine,
  franche, longobardiche. — Immagini. — Miniatura. — Arche de' Santi.
  — Gemme. — Commercio. — Fiere. — Mercati. — Usure — Gli Ebrei nel
  medio evo.

SETTIMO ED OTTAVO SECOLO.


Sì forte erasi stabilito nelle Gallie il dominio romano che ivi,
fin dal quinto secolo, regnar solo si vide l'autorità della grande
sua letteratura. Sotto il governo d'Onorio, le Gallie fiorir videro
rinomate accademie, ed ognuna delle tredici provincie ebbe le sue
scuole, i suoi insegnamenti foggiati sulle norme generali che Roma
diede al mondo[76]. In breve anche le accademie galliche salirono in
fama. Lione, Arli, Sens, risonarono per gran tempo delle grammaticali
disputazioni; la Gallia narbonese ebbe i suoi poeti ed i suoi prosatori
al pari della lionese e della belgica, e videro i lor portici popolati
da migliaia di scolari, che si destavano al canto del gallo, a
simiglianza de' clienti di cui parla il Venosino. I Romani aveano ai
Galli ceduti gli usi e i costumi loro, e l'imperator Caracalla, col
dare a tutti il titolo di cittadini, avea distrutte le distinzioni
della conquista. I Galli aveano tradizioni lor proprie, e storie ed
annali della patria che si conservavano nei templi[77]. Le instituzioni
e le lettere druidiche venner di questo modo a mescersi cogli
insegnamenti di Roma, e quando i Franchi si stabilirono alla volta
loro nelle provincie soggiogate, quando i figli di Clodoveo allargaron
dappertutto intorno il loro dominio, anch'essi recarono i canti dei
loro antenati, e le tradizioni germaniche sì comuni fra i popoli
settentrionali.

Nella Gallia quindi tu trovar puoi tre letterature ad un tratto, l'una
di rincontro all'altra, le quali tutte a vicenda si prestano lingua,
parole, pensieri. La prima gallica unicamente, coll'impronta della
religione e dei costumi de' Druidi; la seconda classica e romana,
però che i conquistatori per ogni luogo spargevano la lingua e i libri
loro; nelle città galliche divenute municipii, si studiavan Cicerone,
Lucrezio, Virgilio, e nelle scuole di Lione, di Bordò e di Lutezia[78]
leggevansi e recitavansi i papiri della Grecia e di Roma, a tutto che
si aggiunser da ultimo le tradizioni franche e i canti della Germania
che raccontavano i gloriosi fatti dei guerrieri conquistatori. Questo
mescuglio di letterature appar nel settimo secolo e nell'ottavo; nulla
v'è di chiaro, nulla che tenga d'un'origine sola; nei monasteri, nelle
scuole, si commentano i Padri della Chiesa, gli autori di Grecia e di
Roma, ed a persuaderli che il clero di que' tempi era molto innanzi
nello studio dei classici greci e romani, ti basta lo scorrere i testi
di Gregorio di Tours e di Fredegario, dove frequenti sono le citazioni
di Omero e di Virgilio; qualche volta pare i filosofi dell'antichità
vi son citati insiem co' santi Padri, e chiamati con le loro sentenze
in sussidio della religione. I vescovi e i cherici, poco men che tutti
Galli, addomesticati com'erano con gli studi graditi del foro romano,
da sè sdegnosamente gittavano il nome di Barbari, ogni monastero era
una scuola di sapienza in cui insegnavasi la grammatica, la filosofia
e la storia. L'incivilimento, nel passar ch'esso fa sopra un popolo,
vi lascia profonde vestigia, ond'è che i cherici de' Galli andavan
superbi della sapienza di Roma, e i popoli de' medesimi conquistatori
si addomesticavano cogli studi dell'antichità.

La letteratura franca si ristringe, al pari di tulle le tradizioni
primitive, in canti narrativi, racconti dei guerrieri e dei poeti. Egli
si volea ben conservar la memoria degli antenati, dei gloriosi fatti
d'armi che aveano illustrata la conquista; quindi gli scaldi sono in
ogni luogo, chè in ogni luogo dove sono foreste e are sacre, e popoli
conquistatori, sono anche sempre bollenti fantasie che trasmettono
ai posteri la memoria dell'eroiche azioni[79]. Nessun grande poema
abbiamo che si colleghi a quest'epoca, ma solo brani spicciolati di
opere più compiute. Le leggende non furono se non canti narrativi più
specialmente monastici; gli studi giaceano confinati entro le celle;
ivi manoscritti, pergamene, papiri venuti da Roma e da Costantinopoli;
ivi si scrivean le cronache nazionali, ivi consacravasi la memoria del
passato; la scienza venne dagli studi monastici. Tutte le opere di quel
tempo danno a divedere una mescolanza d'idee romane e di germaniche;
non v'è cosa che abbia interamente serbato il suo carattere; le prime
orme della civiltà si confondono naturalmente e calcan fra loro.

Questo tramestio accade in ispecialità nella lingua e nella grammatica.
Niuno dubita che i Galli non avessero un idioma con le sue regole e i
suoi principii; questa lingua celtica fu parlata su tutto il territorio
della Gallia, dalla Somma fino al Rodano, e i Romani che la trovarono
stabilita nelle provincie, la rispettarono come eran usi di fare con
ogni antica instituzione dei popoli; ma pure il latino diventò la
lingua usuale di tutte le amministrazioni, del pretore e dei tribunali
stabiliti nella Gallia. L'idioma celtico fu lasciato al popolo, e
il latino divenne la lingua delle genti civili, nè guari andò che a
questi due idiomi venne anche a mescolarsi la lingua germanica parlata
dai conquistatori; ond'è che allor si vide la medesima confusione
che nella letteratura; v'ebbe un parlar volgare, composto di tutti
gli idiomi; la lingua latina si corruppe, e vi si mescolaron franche
desinenze, e vocaboli celtici. I diplomi e le croniche di quel tempo
comprovano questa confusione, che precedette la formazione d'una lingua
regolata[80].

La scrittura soggiacque alla medesima alterazione, onde i diplomi
merovingici a stento si possono leggere, mal formati sono i caratteri
romani e i corsivi, nè più vi si scorge orma di quella regolarità
che addita e distingue la scrittura carolingica, nei manoscritti
principalmente, finchè anche questa si perde in una nuova confusione ai
tempi rozzi e feudali. I diplomi merovingici si trovano scritti sovente
sopra il papiro, già principia l'uso dei monogrammi, e i sigilli
consistono generalmente in pietre antiche; i caratteri sono lunghi e
male segnati, numerose e imbrogliate le abbreviazioni. Questa forma di
scrittura de' tempi merovingici, tu l'incontri sulle lapidi sepolcrali,
nelle iscrizioni del pari che nei diplomi; essa è contrassegnata d'un
carattere suo particolare, e prova il poco progresso degli usi civili.
Un picciol numero di diplomi è sopravvissuto alla gran distruzione
del tempo, e si vede che all'età de' Merovei primeggiano i caratteri
cubitali.

In que' tempi d'agitazione e di conquiste, la scienza si riduce a
pochi, primordiali elementi; il mondo antico non è gran fatto innanzi
negli studi speciali della natura, e nella cognizion delle cause che
muover fanno gli enti animati; niun vestigio si trova di matematica,
la scienza del calcolo non esce dalle semplici operazioni usuali; si
conta alla maniera dei Romani, e si misura secondo la consuetudine
dei Galli. Gli ordinamenti ecclesiastici soli obbligano i cherici e i
fedeli a qualche studio, a qualche astronomica cognizione; le feste
mobili son regolate sulle vicende della luna; è mestieri saperne
il corso per determinare le quattro Tempora, fondamento di tutti i
calcoli dell'anno; i calendarii muovono dalle due feste di Pasqua
e di Natale; si contano meno i giorni che le solennità; le cronache
fanno perpetuamente menzione dell'epoche cristiane, e le riferiscono
alla vita degli uomini[81]. «Carlomagno passò a Fulda la Pasqua, il
Natale a Magonza, la Pentecoste a Quercy o a Compiegne». Tali son le
ripetizioni delle cronache; pochi i calendarii regolari, tutti sono
composti per istrane forme, e i segni dello zodiaco tolti a prestito da
Roma e dalla Grecia. Le ore si contano con l'aiuto dei taciti oriuoli
a polvere che divengono i misuratori del tempo. Gli studi degli astri
sono reminiscenze quasi tutte delle scuole alessandrine, e la meccanica
principalmente, nel progredir ch'ella fa, è piuttosto una scienza di
destrezza, che un calcolo di sapiente geometria.

Le arti, la musica, la pittura, l'architettura, prendon anch'esse la
sorgente loro più pura negli studi di Roma e della Grecia. Lo studio
solenne del canto fermo, è impresso d'un carattere germanico; se un
concerto di voci soavi nella Chiesa romana e pontificale, produce
maggior varietà, e dona di maggior dolcezza i sacri cantici; il canto
fermo, grave, appartiene in essenza a un'origine franca; il falso
bordone che sembra la voce del tuono, i punti di contrabbasso, e il
fagotto non vennero da costumanze italiane, greche o longobardiche, ma
di origine franca com'ei di necessità sono, anche austeri sono come il
grigio cielo del Nord, come le selve druidiche, come il freddo marmo
delle cattedrali. Lungo tempo durò la contesa del canto germanico
contro il canto romano; le cattedrali franche sostenner come proprietà
loro il canto fermo e le antifone dei loro maggiori, e i canti romani
ebbero assai da fare a introdursi nelle basiliche della Gallia[82].

L'epoche differenti dell'arti architettoniche non posson mai, nè
debbono essere insieme confuse; i monumenti gallici, informi quasi
tutti, ti presentan l'immagine di templi appena scalpellati, di are
druidiche seminate qua e là in vaste pianure, in mezzo alle lande,
nelle mobili arene. La grande scuola romana che fa mostra di sè ne' bei
monumenti delle città di Arli, di Nimes, d'Autun e di Sens, sparisce
nella distruzion dell'impero, e altre idee soprarrivano insiem coi
conquistatori. Al cristianesimo ripugnan le forme dei templi dedicati
agli Dei del mondo antico, vuole aver un concetto suo proprio, e
crea la basilica quale ancor la vediamo in qualcuna delle primissime
chiese di Roma[83]. Questa è l'età dell'arte che sorge fin dal terzo
e dal quarto secolo, la forma bisantina, è la prima fonte di tutte le
inspirazioni; non si vede ancor l'arco a sesto acuto cogli aguzzi suoi
marmi, ma le son masse di colonnette stiacciate sovra basse cupole, e
sotto vôlte inclinate.

Pare a me che le basiliche cristiane abbian tre epoche; la prima,
che collegasi coi tempi in cui la croce usciva delle catacombe per
presentarsi alla luce del mondo, quando l'architettura è tutta semplice
come la fede che lanciasi verso Dio; un edificio sol tanto o quanto
ornato, vôlte senz'archi, facciata senza colonnette qual ci appare agli
antichi vestigi che se ne veggono in Roma; o se pur qualche rottame
v'è ancor di colonna, questo è perchè la basilica fu innalzata su
qualche tempio pagano consacrato agli Dei immortali. Il secondo periodo
appartiene all'arte bisantina: i pronai a colonnette, senz'archi a
sesto acuto, la facciata con porte basse, il tempio semplice e nudo
che va in breve a confondersi nello stile lombardo. Vien finalmente
il terzo periodo, il periodo dell'arte cogli archi a sest'acuto, che
non trovasi oltre il secolo undecimo. Ivi cominciano i frastagli, gli
ornati, i campanili e le cupole librate in aria: fino ai Carolingi, e
per tutta la lor dinastia non si veggono che forme romane, bisantine e
lombarde.

La basilica di prima origine ha pochi ornamenti, laddove più prodiga
n'è la scuola bisantina. L'Occidente e l'Oriente erano divisi per lo
scisma sul culto delle immagini; gl'Italiani dalla viva immaginazione
e i Greci, eredi della grande scuola d'Atene, amavano le statue e i
dipinti che ritraevano i santi ed i martiri, la Vergine dagli occhi
soavi, il povero che soffre, il martire che si rassegna. La quistion
delle immagini è la maggiore che mai avvenisse nella storia, quanto
all'arte, non altro essendo ella, di fatto, che il gran conflitto
fra l'entusiasmo degli artisti e il freddo puritanismo, a così dire,
dei raziocinanti. Se prevaluto avessero le austere dottrine, se la
Chiesa proscritto avesse le rappresentazioni delle immagini di Dio
e de' suoi Santi, delle storie divote de' patimenti della vita e del
trionfo dell'anima, noi privi saremmo dei capolavori de' secoli del
Risorgimento, nè Michelangelo e Raffaello nati sarebbero a popolare il
mondo cristiano delle magnifiche opere loro. Gli artisti debbono grande
e viva riconoscenza ai cattolicismo, e principalmente alla podestà
pontificia, in cui esso cattolicismo è sovranamente personificato;
i papi prevaler fecero questa bella teologia scolpita e colorata nei
capolavori della scultura e della pittura.

Poche immagini troviamo nei primi tempi della Chiesa; sol poche ed
informi statue degli Apostoli qua e là corcate accanto alle colonne
della scuola greca e romana[84]. Talvolta tu scorgi le vestigia
dell'arte antica nei monumenti cristiani, e nelle rare tombe del
terzo e del quarto secolo, quali si veggono al Vaticano, o nella
chiesa di San Massimino in Provenza[85]; Cristo e gli Apostoli vi son
figurati con ornamenti di pretta scuola romana[86]. Si vedrà che in
questi monumenti Cristo è rappresentato sempre in figura da giovane,
dell'età di venti anni appena; venuto il medio evo, anche Cristo fu
fatto vecchio, però che il tempo è infelice, e Cristo patisce come il
popolo, che egli è popolo pure; le fattezze della Vergine soggiacciono
invece ad una modificazione al tutto contraria; a' primi tempi essa
è vecchia come una madre addolorata, con le rughe e il pallore che il
Rubens riprodusse nella sua _Deposizion di croce_; ma di mano in man
che ci accostiamo al medio evo ella ringiovanisce, come si vede nelle
miniature del secolo duodecimo. La scuola bisantina è più prodiga di
statue, d'ornamenti, di arabeschi; sul marmo del battistero e in fondo
al santuario si veggono immagini d'un azzurro e d'un rosso vivissimo;
su que' freschi o su que' dipinti in legno, risplende il volto di
Cristo con occhi fissi e penetranti; san Pietro, san Paolo, san
Bartolomeo, sì spesso riprodotti nelle opere della scuola bisantina,
gli fanno corteo nella sua predicazione, mentr'egli stende a loro le
braccia. In tutte queste reliquie della scuola di Costantinopoli si
vede chiaro il martirologio delle basiliche greche, e l'impronta del
Basso Impero: e a Ravenna, a Roma, a Milano, dappertutto si veggono
impresse l'orme dell'arte bisantina.

Queste chiese primitive son semplici in generale, e vi si entra pel
pronao, scoperto e circondato di basse gallerie, ove si veggono avanzi
di statue e d'immagini; il battistero è situato sotto il portico,
essendochè a que' giorni, prima d'entrare in chiesa, era bisogno
vestir la tunica di neofito. Accanto del battistero sorge una cattedra
di marmo, donde annunziare al popolo la parola di Dio. Il tempio è
nudo, semplice nelle sue navate, e nelle sue vôlte inclinate, dietro
all'altar maggiore si trovan quasi sempre quelle cotali figure di
Cristo su fondo d'oro, insiem con gli apostoli che ti seguono pur
tuttavia coi loro occhi fissi, e splendidi di potenza e di vita[88].
Nelle antiche provincie delle Gallie ci son chiese ancora col triplice
loro carattere romano, bisantino, e ad arco a sest'acuto; gli avanzi
della badia di San Vittore a Marsiglia, ti danno un'immagine di ciò
che era una chiesa primitiva ai tempi delle persecuzioni, co' suoi
sotterranei e le sue catacombe che passano sotto le acque del porto,
per congiungersi alla _Maggiore_ edificata sur un antico tempio di
Diana[89]. Quasi per tutta l'estension delle Gallie le chiese ad archi
a sesto acuto furono costrutte sulle ruine delle prime basiliche.

Anche la scultura tolse il suo splendore dall'arte bisantina, e
rimase informe fino a che non invocò ad aiuto suo le memorie di Roma
e della Grecia. Ebbe essa, è incontrastabile, di esperti artefici.
I reliquiari, tesori veri delle chiese, fecer progredire innanzi
l'oreficeria e l'arte statuaria; le arche sacre del secolo ottavo
son quasi tutte ornate di pietre preziose. La forma loro è per lo più
quella d'una cattedrale sostenuta dagli angioli, sorta di cariatidi
cristiane, in mezzo a corone di smeraldi, topazii e rubini. Sur alcune
di queste arche, splendono bassirilievi, rappresentanti soggetti
storici: le vite dei Santi, le leggende della vita e della morte,
e memorie tratte dall'antico e nuovo Testamento, quali esempigrazia
sarebbero: Eva che coglie il pomo, Cristo che predica, gli Apostoli
che insegnano alle turbe. Le pitture, o sieno per la chiesa, o sieno
nel lastrico del coro o nel soffitto, son contrassegnate dal medesimo
suggello; sono tutte dipinte su fondo d'oro, e fanno mostra di
vivacissimi colori; le carnagioni han sembianza d'una maschera levata
dal cadavere, d'un gesso foggiato sul morto, rassomigliano insomma
alla carne umana sì, ma quando morta, e al colore dei Cristi d'osso o
d'avorio, o anche alle figure di cera. Ivi il Padre Eterno ti guarda
con occhi terribili, nell'atteggiamento in cui ti apparirà il dì del
finale giudizio; mentre Gesù è mite come la parola del perdono ch'ei
manda dall'alto della croce. A imitazione di tutta la scuola bisantina,
Cristo qui non è ignudo ma vestito d'una lunga tunica, nella forma
che il veggiamo nella cattedrale di Amiens. D'onde vien'ella questa
sacra e curiosa immagine, e chi l'è venuta a riporre in una cattedrale
antichissima delle Gallie?

L'oreficeria procede verso la sua perfezione; che se gli artefici di
quel tempo non sanno ben ritrarre le umane fattezze, e dan loro quel
carattere di secchezza che contrassegna il nascer dell'arte, essi hanno
all'incontro perfezionato il disegno e il colore delle cose inanimate.
Pochi sono i manoscritti, salvo alcune bibbie o messali che precedon
l'epoca carolingica; nella pittura e nella scrittura manifestasi l'arte
bisantina: quella legatura che chiamavasi _testo_ (_textum_), perchè
fatta a coprire e difendere il libro, presentava bassirilievi d'avorio,
di squisitissimo lavoro, pari a quello dei reliquiarii incastonati di
gemme e smeraldi[90]. In queste mirabili fatture dell'arte la porpora
e la seta s'intrecciavano e mescevano i loro colori; il messale ha
borchie d'oro o d'argento ai quattro canti; apri il manoscritto,
raccolto diligentemente dall'amanuense, e il trovi per lo più scritto
in caratteri cubitali; le miniature son rade, ma quasi sempre su fondo
d'oro a simiglianza dei dipinti delle chiese; gli arabeschi vi appaiono
più ricchi e meglio ricamati. Ancor ci si scorgono le tradizioni
dell'arte greca e romana nei bei modelli, e l'orefice sant'Eligio
ornava il palazzo del re Dagoberto con una finitezza ch'ei certo avea
studiata a Roma; il sepolcro di san Martino di Tours era un capolavoro
di oreficeria[91], che a que' tempi fregiavansi d'oro e d'argento le
tombe, però che il sepolcro era il palazzo di quella pia generazione.
In ogni monastero quindi ci aveano artefici, che s'impratichivano delle
arti speciali, essendochè la scienza e ben anco i mestieri avevano
origine ed incremento appunto nelle badie. I più degli artefici erano
monaci e solitarii di San Benedetto; tutti i lavori d'intelletto
venivano dalle lor mani, e questo spiegasi co' lunghi ozi della vita
monastica: che far altro nelle notturne vigilie, e al gemer dei venti
autunnali e invernali, se non pregare, meditare e lavorar per Dio e per
gli uomini!

La ricchezza degli ornamenti ecclesiastici, il lusso dei re e dei
conti, diedero a fare al commercio. Le ampie vie aperte dal dominio
romano in mezzo a quell'impero, che abbracciava il mondo, favorivano
il baratto delle derrate, e sui mercati delle Gallie e dell'Italia si
trasportavano le merci della Siria e dell'Egitto, le pellicce della
Sassonia e della Polonia, le ferrerie della Scandinavia. Il traffico
durò così attivo anche dopo che i Franchi ebbero occupata questa parte
dell'imperio romano, ed anche di questo commercio tra popolo e popolo
è da cercar le vestigia nelle _Vite de' Santi,_ dove i Bollandisti
descrivono le ricche offerte d'incenso, di mirra e delle pietre
preziose, che venivano accumulate sull'arche dei santi nei monasteri.
Le carovane conducean le derrate dell'India ai porti della Siria,
e i mercatanti ebrei le sbarcavano indi a Marsiglia e sulle coste
dell'Italia, poi le si trasportavano a dorso di mulo fino alle fiere e
ai mercati della Neustria o dell'Austrasia, con patenti di privilegio.
I re della prima progenie reser famosa la fiera di San Dionigi, a cui
venivano Lombardi, Sassoni, Spagnuoli, Greci e anche Saracini: e in
queste fiere facevasi baratto delle più svarie derrate di tutte le
contrade del mondo; i mercanti vi accorrevano a carovane esenti di ogni
gabella, del _telonio_ pure e del _portico_, di cui parlano le antiche
cronache e sicuri dai signori feudali, sì formidabili ai mercatanti
che giravano soli. In que' grandi bazarri cristiani i cattolici non
eran distinti dagli ebrei, ma tutti posti sotto la stessa immunità e
guarentigia. Col principiar della fiera ogni processo rimanea sospeso;
il mercatante deponeva liberamente le cose destinate alla vendita, e
ne facea spaccio a tutto agio suo; i contratti faceansi di reciproco
accordo. Se ad alcuno facea bisogno di danaro, ecco l'ebreo ivi pronto
a prestar ad usura, ad un interesse non punto determinato dai diplomi;
egli non si facea quindi scrupolo alcuno di stipolare il frutto di
due denari al soldo per settimana, e indarno gli abati assordavano il
mondo, di vivissime querele contro questi miscredenti[92]. Ci si facea
pure mercato di schiavi, quasi tutti bretoni, a dispetto dell'insorger
di più d'un santo contro questo traffico scellerato, condannato dal
cristianesimo. I regi diplomi dichiaravano le franchigie delle fiere,
sorta di saturnali, in cui il guadagno era il dio: a San Dionigi,
principalmente, il pastorale dell'abate copriva tutti gli atti dei
banditi, e favoriva il concorso de' mercatanti ebrei, lombardi, greci e
bretoni.

I fiumi navigati dalle pesanti barche dei nanti o ballettanti, erano
i modi di comunicazione pel commercio, e i capitolari della prima
schiatta obbligano i possessori dei beni a riva di essi fiumi di
lasciarli sgombri al passaggio dei cavalli sulla Loira, sulla Mosa e
sulla Mosella. Vi si trasportavano i vini più rinomati per la bontà
loro, e principalmente quei d'Orleans, de' poderi della prima schiatta,
e i re attendevano a piantare strade maestre e altre ampie vie sugli
avanzi de' monumenti romani, e l'argine di Brunechilde serba tuttor
questo nome dalle opere intraprese sotto quella potente regina. I
mercatanti, a que' giorni, formavano una comunità, e avevano in Parigi
loro mercati e quartieri speciali vicino a Sant'Andrea delle Arti, che
poi divenne il _parlouer aux bourgeois_. Ivi teneasi tutti i giorni
un mercato dei profumi e delle stoffe più fine provegnenti dall'Asia e
dalla Grecia, e un'antica cronaca parla dell'ardimento de' mercatanti
parigini, i quali aveano banchi e magazzini fino in Siria, e un
giorno essendosi scontrati con certi mercanti veneziani in una città
dell'Egitto, eran venuti coi medesimi a gran contesa ed all'armi.

Ragguardevoli eran le gabelle sul traffico, e i battelli andavano
soggetti a mille tributi, che sono nei capitolari specificati: tasse di
sanità, pedaggi dei ponti, approdo, ancoraggio, sbarco delle merci[93],
tutto è ivi stabilmente regolato. I mercanti erano esenti di tutte
queste gabelle in tempo e luogo di fiera, nè ad altro tenuti che al
pagamento de' livelli particolari alle chiese, proprietarie delle
piazze e terreni; a San Dionigi, la badia esigeva dodici denari, nè
alcuno potea nulla di più domandare a' mercatanti che da ogni parte
accorrevano sotto la franchigia della chiesa. Laonde il concorso era
numerosissimo: i Sassoni recavano sul campo della fiera il piombo
ed il ferro; gli ebrei gli aromi dell'Oriente, l'incenso, la mirra;
i mercatanti della Neustria e dell'Armorica, il mele e la robbia; i
Provenzali l'olio fino d'oliva e le derrate della Siria; i trafficanti
d'Orleans, di Bordò e di Digione, vino, cera, sego e pece; gli audaci
Schiavoni andavano fin dentro a' paesi nordici per indi recarne a San
Dionigi i frutti delle loro miniere.

Nè men ci volea di quest'operoso commercio per soddisfare a tutti i
bisogni di quella nascente civiltà. Il lusso veniva l'un di più che
l'altro crescendo; si profondea l'oro e l'argento nei mobili, alcuni
anche faceansi d'oro massiccio; Dagoberto re, facea far una sedia
o un trono a sant'Eligio, tutto, comechè grandissimo, tempestato di
perle sino alla cima. La vita di sant'Eligio, scritta da sant'Adoeno,
è una curiosissima nomenclatura di quanto possa l'ingegno d'un
artefice pel progresso dell'industria. Nelle occasioni che i re tenean
loro corti plenarie, ricchissime eran le vestimenta, e abbiamo dal
medesimo sant'Adoeno la descrizione del vestito di sant'Eligio, quando
era dall'uffizio suo chiamato alla corte. Avea la camicia di lino
finissimo, ricamata d'oro agli orli; la tunica o dalmatica era di seta
intessuta d'oro e di gemme, che mandavano intorno vivissimo splendore;
avea le maniche coperte di diamanti e smeraldi, con braccialetti d'oro,
e cintura simile lavorata con mirabile artificio e la borsa ricamata
di pietre preziose e sì rilucenti, che splendevan da lungi a pari del
sole.

Cotesto lusso importava un gran giro della moneta, e però i capitolari
cominciano già a statuir sul valore dei soldi e dei denari; gli ebrei,
nelle cui mani era ito a finir quasi tutto il contante, lo prestavano
a interesse grossissimo; potentissimi eran costoro sotto Dagoberto,
nè mai forse godettero a memoria d'uomini, di più ampli privilegi. La
moneta che era d'oro tutta e d'argento, contavasi per marchi, lire,
soldi e denari. Noi vediamo nelle vite de' Bollandisti più d'un Santo
affaticarsi pure per introdur nel commercio i principii di probità e
d'onore. Predicavano essi contro la vendita degli schiavi[94], contro
l'usura, sì contraria alla fede cristiana, e contro le rapine della
gente da guerra, che impedivano a' mercatanti di professare liberamente
il loro traffico. Molto dovettero alla religione cristiana, nelle
Gallie, le arti, il commercio, le lettere, e a ben conoscere quella
società è bisogno studiarla nelle vite de' Santi: la cronaca non è
altro che una copia imperfetta; ma nelle divote relazioni raccolte da'
contemporanei ben puoi farti un giusto concetto dei costumi e degli usi
del medio evo.




CAPITOLO IV.

LA GERARCHIA E LA PODESTÀ NEL DECADER DE' MEROVINGI.

  I papi. — I patriarchi di Costantinopoli. — Gl'Imperatori
  d'Oriente. — I re dei Longobardi. — I duchi del Friuli, di
  Spoleti, di Benevento. — I re dei Bulgari. — I califfi. — I _re_
  o _condottieri d'uomini_ appo i Sassoni. — Gli Scandinavi. —
  La ettarchia. — I re merovingi dopo Dagoberto. — La dignità dei
  prefetti di palazzo della Neustria e dell'Austrasia. — I Grimoaldi.
  — I Martini. — Pipino il Vecchio. — Pipino d'Eristal. — I duchi
  d'Austrasia, I prefetti di Neustria.

628 — 714.


Difficilissimo sopr'ogni cosa è nella confusion che precede la civiltà
disciplinata de' popoli, il tener dietro alla storia della podestà;
che se ci troviamo imbrogliati sol quando è da penetrare in mezzo
alle razze, sceverarne le origini, stabilirle dall'indole e sembianze
loro, come potrem poi esattamente diffinire la via e il progresso
della potenza sociale? I conflitti della forza e della violenza hanno
un carattere instabile, che non si può cogliere, e nondimeno non v'è
cosa che più di questa importi a spiegar l'origine e l'incremento
dell'impero carolingico. Egli si vuol in un rapido sunto ristringere
il prospetto dei poteri nella società al settimo ed ottavo secolo, e
determinare in ispezialtà, in quai mani fosse confidato il reggimento
degli uomini e delle idee in quei tempi di scotimenti e di tenebre.

La succession de' papi a questi tempi è rapida al par della morte che
abbatte la canuta e debil vecchiaia; Roma sempre turbolenta città,
governata dai tralignati suoi patrizii e da' suoi scaduti comizii,
straziava i papi, in balía ora de' Barbari, che davano il guasto
all'Italia, ed or degli imperadori di Costantinopoli, forse più
crudeli ancor dei Barbari perchè più raffinati. Chi legge le vite di
san Martino e di sant'Eugenio, che furon papi ambedue nello spazio di
men che otto anni, potrà far ragione delle tempeste ond'era di que'
dì agitata la navicella di san Pietro. Martino viene a forza condotto
via dai greci imperatori, e cacciato nel Chersoneso taurico[95] dove
morì di fame; Eugenio, che gli succede, non dura più che due anni[96];
Vitaliano; uom di fermo proposito, provasi a riordinar l'unità della
Chiesa scomunicando i vescovi, che vogliono da essa spiccarsi[97];
Adeodato sostiene la dignità papale, e imparte agli imperatori ed
ai re la benedizione apostolica con l'autorità di un padre sopra i
figliuoli. Tutti questi pontificati durano tre o quattro anni appena,
nel qual breve periodo i papi usano mente e zelo a constituir la
forza della Chiesa; essi hanno a difendersi contro i re longobardi,
contra i conti di Benevento, e contro i duchi di Spoleti e del Friuli,
che sovraneggiano l'Italia, e a contrastar continuamente contro i
patriarchi ed i vescovi, che disconoscer vogliono i diritti dell'unità
cattolica. L'elezione dei papi vien fatta a Roma nelle antiche
basiliche, e gl'imperatori di Bisanzio punto non riconoscono il primato
dei pontefici italiani; è l'antica gelosia delle due metropoli del
mondo, Roma e Costantinopoli, sotto altra forma. I più dei papi sono
italiani, e difendono l'antica nazional preminenza dei Romani; se non
che a quando a quando i cesari di Bisanzio ottengono di far eleggere
alcun Greco al soglio pontificio, e trovano in lui maggior ubbidienza.
Così sotto l'impression religiosa viene manifestandosi l'antica gelosia
dei patrizii del Lazio verso i nuovi porporati cortigiani che vivon
nella città di Costantino.

Gregorio II, fu tra quei papi latini il più illustre. Romano di
nazione, ed uomo di scienza, da bibliotecario e da custode ch'egli era
delle bolle e degli archivi, fu eletto papa dal popolo, e volgendo ogni
cura sua alla predicazione evangelica fra le nazioni barbare, empiè
d'intrepidi missionarii la Germania. I Bollandisti ci hanno conservata
la vita di san Corbiniano, nativo di Chatres, nelle vicinanze di
Parigi, il quale precedè nell'apostolato in Germania san Bonifazio,
ed ebbe il sacro suo mandato da san Gregorio papa. Corbiniano scorreva
la Sassonia, intantochè Bonifazio convertiva la Turingia e la Baviera.
San Gregorio fu un de' pontefici più operosi e più dotti, e l'epistole
sue a Carlo Martello, prefetto del palazzo, sono un modello della
fermezza ed insiem della grandezza che aver debbe un pontefice. Nemico
a lui violentissimo sopra tutti fu Leone l'Isaurico, quel barbaro
soldato che seppe recarsi in mano il fren de' Greci protestandosi
altamente iconoclasta. San Gregorio si fece a difender le immagini,
divoto oggetto della pubblica venerazione; e Romano com'egli era, e
tenerissimo della sua italiana patria, patir non volle che l'antico
Lazio si sottoponesse al principato de' Greci, e i discendenti de'
patrizii, le prische famiglie dei Paoli Emillii e dei Marii[98]
conservarono l'indipendenza loro appiè dei circhi e dei templi, avanzi
della grandezza romana.

Il patriarcato fu instituzione orientale ed antichissima per le chiese
di Costantinopoli, d'Alessandria, d'Antiochia e di Gerusalemme. I
patriarchi nascevano in un con l'apostolato, però che i metropolitani
d'Egitto e della Siria furon contemporanei degli apostoli. Il
patriarcato d'Alessandria, che comprendeva l'intiero Egitto, fu
fondato da san Marco, e si distese in breve fino agli ultimi confini
dell'Abissinia. Quello d'Antiochia abbracciava la Siria, la Palestina
e l'Arabia, e se ne attribuisce la fondazione a san Pietro. San Marco
fu dannato al martirio in Alessandria, tra le sfrenatezze d'una festa
di Serapide, e san Pietro lasciò Antiochia, per venir a morire in Roma,
dove fondò il papato, quell'instituzione che poi dovea incivilire il
medio evo. Irrepugnabile era l'antichità della Chiesa di Gerusalemme,
il cui primo patriarca fu san Jacopo il Minore, d'origine israelitica.
La cattedra patriarcale di Costantinopoli saliva essa pure al quarto
secolo. Laonde tutti questi vescovi metropolitani potevan contendere
d'antichità co' papi, in quella guisa che Bisanzio avea conteso con
Roma; pure alla fine la tanta unità papale uscì vittoriosa; ma un lungo
conflitto ci volle a sbrogliar questa anarchia nella Chiesa, finchè il
genio di Gregorio VII, all'undecimo secolo, venne a ordinarla sotto una
sola mano, con cui domò sicuramente la barbarie feudale.

Durava in Costantinopoli l'impero dei cesari, ma dopo Eraclio, da
governatore dell'Africa innalzato dai soldati all'onor della porpora,
non v'ebbe più alcun imperatore che facesse mostra d'una tal qual
vigoria in quel supremo comando; e in quella lunga lista di cesari non
troviamo se non uomini sollevati dalla fortuna, e dal capriccio con la
medesima prontezza giù precipitati dal trono. L'impero greco intanto
resiste in mezzo alle forti e barbare invasioni dei Saracini governati
dai califfi, dei Longobardi d'Italia e dei Bulgari, che accampano quasi
alle rive del Danubio. Il fuoco greco salvò l'impero, e fu di sostegno
alla sua fiacchezza; ora un soldato di brutal forza, ora l'altro sorgea
dal mezzo de' campi o de' circhi, e impadronivasi dello scettro,
o, più spesso, gl'imperatori non regnavano se non per la protezione
dei Barbari, come appunto Giustiniano II, il quale ottenne la corona
non altrimenti che per aiuto del re dei Bulgari; più tardi un Armeno
assunse la porpora, e le bende imperiali, e la famiglia d'Eraclio si
trovò in preda alle persecuzioni di questi coronati avventurieri, che
temevano i prìncipi d'antica ed imperiale origine.

In questi annali bisantini si leggono crudeltà inaudite: ora tu vedi
cavar gli occhi a' fanciulli su cui splendesse il diadema imperiale;
or darli in preda alle fiere del circo o farli calpestar dai cavalli
nell'ippodromo; finalmente, un soldato di dura tempra strinse con
ferrea mano lo scettro di Costantino, e fu Leone III, figlio d'un
operaio di Seleucia, che levandolo sugli scudi fu dall'esercito greco
gridato imperatore. Uomo costui di barbari costumi, e rapace come esser
sogliono tutti coloro che nascon dalla forza, fece guerra alle immagini
solo per far suo profitto della spoglia de' reliquiarii, e convertir
in moneta le statue d'oro; donde la distruzione dei capolavori della
scuola bisantina: avea l'Isaurico tolto i costumi suoi da' Saracini che
non pativano figure intagliate, nè statue, nè disegni di sorte alcuna.
I Greci di fantasia sì calda nell'arti, i discendenti degli Apelli e
dei Fidii, sdegnati agli inconclastici decreti del Barbaro, si levano
qua e là a rumore, ed egli allora, ad imitazione del califfo Omar,
fa dar le pubbliche biblioteche alle fiamme, migliaia di manoscritti
con preziose pitture son ridotte in cenere! Papa Gregorio indarno gli
scrive per indurlo ad avere in rispetto le immagini che conservano
e perpetuano la venerazione pe' Santi, chè Leone per tutta risposta
comanda di deporre Gregorio, il difensore dell'arti. Fu in quel tempo
che Costantinopoli e la Grecia soggiacquero a un tremendo flagello:
le città furono scrollate da un terribile tremuoto, che aperse in
varii luoghi la terra, e rovesciò le mura di Costantinopoli; le
lettere pastorali, ricordano questo castigo fulminato contro gli empi
iconoclasti.

Nemici implacabili degli imperatori di Costantinopoli erano a oriente
i Saracini e ad occidente i Longobardi. Questi ultimi, che discendevan
dagli Unni, ebbero lor capi o re fin dal primo loro stabilimento
in Italia. Ancor si veggono in alcune immagini o pietre intagliate,
l'effigie loro: raso il capo dietro la nuca essi portavano i capelli
divisi sull'una e l'altra gota, sì che scendevano a confondersi con
la prolissa barba, e a coprir loro il viso della negra capellatura,
onde aveano, secondo che dice Paolo Diacono, terribile aspetto. I re e
i grandi portavano abiti succinti, nè altra calzatura che i sandali;
in guerra, eran coperti fino ai ginocchi da pelli ferine. S'erano
stabiliti al settentrione dell'Italia, e quivi attendevano a sottrarne
le città al dominio degli imperatori d'Oriente; aveano in rispetto il
re, come capo militare che guidava i compagni alla conquista. Il più
fiero e valoroso di questi re fu Luitprando, Bavaro di nazione, il
quale, vedendo i popoli d'Italia inaspriti contro Leone Isaurico per
la sua persecuzione alle immagini, approfittando del mal contento di
quelli, e del discredito in cui caduta era l'autorità dell'esarcato,
muove contro Ravenna, e se ne impadronisce, insieme con tutte le altre
città della Pentapoli[99].

A volersi fare un giusto concetto del dominio de' Longobardi in Italia,
scorrer si vuole le triste città che fronteggiano l'Adriatico da
Rimini sino ad Ancona, e veder le ruine di Ravenna, e la silenziosa
Pavia[100]. Miravan essi all'assoluta sovranità di tutta la penisola,
e a quest'effetto Luitprando combatte contro gl'imperatori greci,
contro gli esarchi, contro i papi; egli è destro in politica al par
che intrepido capitano, ed al governo suo si riferisce la caduta della
sovranità greca in Italia; nè gli sarebbe manco riuscito di domar
materialmente il papato, se i Franchi non fosser venuti indi appresso
in aiuto dei pontefici. I duchi o esarchi di Ravenna, delegati che
erano dell'impero greco, furono stritolati dai Longobardi, a cui la
sorte serbava la signoria delle città sull'Adriatico, fino al grande
impero di Carlomagno.

In Italia eran pure i duchi del Friuli, che precedon d'oltre a un
secolo la costituzione dell'impero carolingico, e i cui nomi ritraggono
dell'origin loro germanica e dell'affinità loro co' Longobardi; sono
una stessa famiglia, e vi si trovano gli Astolfi e gli Anselmi, tipi
della razza longobarda. Il medesimo è da dirsi dei duchi di Spoleti
che governavano la Toscana e l'Umbria, vassallaggi del reame de'
Longobardi, i quali furono i primi a posar sopra solide fondamenta il
sistema feudale. Da questo deriva pure il gran feudo di Benevento, che
originariamente instituito dai Greci, cadde nella famiglia dei duchi
del Friuli, per quindi confondersi nella corona di ferro che in Monza
cingevano i re longobardi. Il Friuli, Spoleti e Benevento furono i
tre maggior cerchi di questa corona, e in quest'origine e con questo
privilegio di feudi imperiali durarono anche sotto i Carolingi.

I Bulgari, di origine scitica, ebbero fin dal tempo che si stabilirono
sul Danubio lor principi o re, con nomi di sarmatica desinenza, se
non che Anna Comnena, vana pur sempre delle memorie sue, parlando
nel duodecimo secolo del fondatore di quella barbarica monarchia, gli
presta il nome greco di _Mocro_; ma troppo evidente è nella dinastia
di quei popoli la schiatta tartara. Tarbaglo, da cui principia la
serie dei re Bulgari nel secolo ottavo, avendo aiutato Giustiniano II
a racquistare Costantinopoli, gli dimandò che cosa gli avrebbe dato in
ricompensa. «Quel che più vuoi,» gli rispose l'imperatore; e Tarbaglo
allora, gittato in terra il suo amplissimo scudo e lo scudiscio che
adoperava a stimolare il cavallo. «Riempi, gli disse, questo spazio
di monete d'oro;» indi alzata la picca volle che tutto intorno fosse
ripieno di seriche stoffe, fino alla punta, e ognun de' suoi Bulgari
ebbe la man destra colma di monete d'oro e la sinistra di monete
d'argento. Un fiero uomo era cotesto Tarbaglo, ed anzichè rassegnarsi
ad esser vassallo dell'impero, volle esserne il protettore; ma pur sì
fatta era la potenza delle arti e della civiltà, che i Barbari, benchè
vittoriosi, non si appressavano altrimenti che rispettosi alle rive
del Bosforo, e ancor non si ardivano di stender la mano alla splendida
città di Costantino, tanto ancor da lontano raggiava il suo lume.

Ma ben sorgevano maggiori nemici all'impero sulle rive asiatiche del
Bosforo, dove il califfato, che riconosceva l'origin sua da Maometto,
univa insieme, sotto la sua spada, la podestà civile e la religiosa.
Aveano i successori di Maometto, nel secolo ottavo, compiuta con
gloriosa perseveranza l'opera sua, e quel periodo ha principio col
famoso califfato di Valido, sotto il cui regno vediam soggiogata
la Galazia, terminata dai Musulmani la conquista dell'Affrica, ed i
Berberi fuggire atterriti per le mobili arene del deserto. Su quegli
scogli che prospettan di rincontro la penisola ispanica, sorge intanto
un impero, sotto Musa governatore dell'Affrica, tremendo conquistatore
che traripa da tutte le parti, «somigliante, come dice un poeta arabo,
all'onde del Mediterraneo, che si precipitan come figlie nelle braccia
del padre, per lo stretto verso l'Oceano». Tarifo discende indi in
Ispagna, e in quindici mesi le infiacchite popolazioni dei Visigoti
s'inchinano sotto la spada del luogotenente del Califfo. Valido fu un
de' più ardenti settatori, ed a lui debbono le moschee di Damasco il
loro splendore. Costui non volle saper nè di lingua nè di architettura
greca, ma edificò suoi minareti, d'onde i Musulmani, al triplice e
monotono grido del Moezzino, venivano invitati alla preghiera. A Valido
succedè Solimano, il quale inaugura il suo regno, col far da un'armata
di mille e ottocento vele assediare Costantinopoli; ma i Greci, esperti
marinai, a somiglianza de' loro maggiori, ardono, col fuoco greco
quelle navi, e Solimano muor di crepacuore alla trista novella. Omaro e
Iezzido, furono anch'essi ardenti nella fede come Valido, e la barbara
avversion loro alle immagini, gli spinse a ordinar di distruggere i
dipinti nelle chiese ed i bei mosaici sopra le pareti, a simiglianza di
quanto operato aveano i Greci iconoclasti. Perdite irreparabili per le
arti!

Il califfato scese in basso nel secolo ottavo, e gli Ommiadi furono
oscurati dagli Abbassidi, i quali ebbero per secondo loro califfo
Abu-Giafar o Almanzorre. Formarono gli Ommiadi una monarchia
independente in Affrica, prima, poscia in Ispagna dove fondarono il
regno di Cordova. Almanzorre edificò Bagdad, la città degli aromi,
delle rose e del pesco, di che indi le crociate regalaron l'Europa;
Bagdad fatta residenza dei califfi, nemici eterni dell'impero greco, e
per legge di religione, signori assolati d'ogni cosa che portasse nome
musulmano; ma come suol sempre avvenire colà dove la conquista allarga
il dominio suo, i luogotenenti del califfo, ambiscono l'independenza
sovrana, quale in Affrica e quale in Ispagna. Le maggiori invasioni
dei Saracini avvennero nel secolo ottavo, e li vediam nelle Gallie,
attraverso de' Pirenei, nella Provenza, nel Delfinato, dappertutto;
inondano essi città e regioni, e si mostran con l'erranti orde loro
fino alla Loira, distruggendo monasteri, città, con tutti gli avanzi
dell'antico incivilimento. Ma non precediamo i tempi di Carlo Martello,
in cui essi verranno ad occupare il luogo loro nella nostra cronaca de'
secoli andati.

Quest'è il tempo che i popoli continuamente si muovono al settentrione
ed al mezzogiorno del mondo; il tempo delle invasioni! Per ogni
dove sorgono capi, a cui gli Orientali danno il nome di emiri, e le
nazioni scandinave e i Sassoni quello di _heretog_ ed _herskonoung_,
a significar coloro che li conducono alla battaglia, chè niuno qui
intender dee la dignità regale nel suo senso monarchico, altro in
questo caso la parola _rex_ non significando che condottier d'uomini,
e capo di squadre vittoriose, e alcuna volta pare capitan de'
pirati[101]. Negli annali del Nord, ogni uomo che guidi una spedizione,
ha qualità di _rex_, di governatore, come specialmente si vede al
tempo che i Normanni traboccarono nelle Gallie, dove un semplice capo
che guidasse poche barche luogo i fiumi della Loira o della Senna, a
saccheggiar le città e i monasteri avea titolo di _rex_, e ad ottenerlo
gli bastava brandire in alto l'asta, o agitare vigorosamente la
chiaverina. Chi studii bene addentro la storia dell'ettarchia vedrà
che tra i Sassoni principalmente tutti questi reami altro non erano che
scompartimenti territoriali, i quali si vennero, coll'andar del tempo,
trasformando in contadi. L'ottavo secolo è tempo di sminuzzamento, e
dall'unità papale in fuori non ci ha che smembranamento di terra e di
potere, ed eccone il perchè. A concepire alcuna idea di universalità è
mestieri d'una certa potenza d'intelletto, d'una gran forza di volere,
d'una tal quale vastità di mente; ora i Barbari nulla posseggon di
tutto questo; ei posson sì applicar l'animo a grandi conquiste, ma poi
che le abbian compiute, le trinciano in coregge come la pelle del bue,
nè l'autorità fra loro resta intera mai sotto una sola mano. Tutto
dividono in tribù e famiglie, patrimonio la terra, e quando i figli
sono parecchi, lo dividono come una eredità, e tagliano in brandelli.
Poi viene una mente sovrana, che, come Carlomagno, raggruppa tutti
questi ritagli, e passa rapidamente, e l'opera torna in brani, e ricade
nel caos; chè una civiltà non dura se non colle condizioni che a lei
si addicono, e quando si vuole anticiparla, essa torna da sè medesima
ad allogarsi nella sua vita naturale, foss'anco barbara: è meteora
che illumina un istante per quindi ceder tosto il campo alle tenebre
vincitrici.

Al principiar dell'ottavo secolo, la schiatta merovingia non esiste
oramai più che di nome: Dagoberto è l'ultimo di quei re che splenda
di vivo lume tra i figli criniti di Meroveo. Dopo di lui nuove
spartigioni; vi sono re d'Austrasia, di Neustria, di Borgogna o di
Aquitania: nulla di fermo, tutto fiacco e instabile sotto i Clotarii, i
Childerichi ed i Terigi o Teoderici, finchè questa schiatta si spegne
interamente assorbita da una nuova dignità di cui è cosa essenziale
ben diffinire l'origine, a stabilire le condizioni dell'esaltazione dei
Carolingi.

E' non si pose mente troppo, come pur dovevasi, a tutte le cose che i
popoli barbari tolsero dalle instituzioni e dai formolarii di Roma e
di Bisanzio. Una civiltà, quando fu luminosa, non cessa di gittar qua
e là qualche raggio anche nei giorni del suo decadimento e precipizio,
e però vediamo i re franchi, Clodoveo per primo, sollecitare il titol
di consolo, e chieder la porpora e gli onori di Costantinopoli. Fra
le dignità dell'impero una ce n'avea, la prima di tutte, secondo
che dice il formolario porporato, ed era quella di gran maggiordomo
o maestro del palazzo, il _curopalata_[102], cui era commessa la
condotta delle milizie e il governo delle guardie imperiali; dignità di
amplissimi poteri, e in cui stava il reggimento assoluto dell'impero.
I maggiordomi, o, come noi diremo, i prefetti del palazzo, appo i
Franchi non derivarono altrimenti da alcuna istituzione germanica,
che in mezzo a quei popoli boreali era capo chi era forte, e re chi
sapea maneggiar da prode la chiaverina, nè v'ha cosa che lasci supporre
in quelle antiche foreste l'instituzione di un re scioperato, che fu
una degenerazione della podestà nelle terre conquistate. La dignità
dunque di prefetto del palazzo fu tolta dai formolari degli imperatori
di Bisanzio[103], e fatta essa pure, fra i conquistatori, di diritto
ereditario; però che i Franchi, popoli bellicosi com'erano, non
poterono assoggettarsi al medesimo reggimento degli effeminati Greci; e
ben poteano gli imperatori di Bisanzio chiudersi nei loro palagi, con
gli eunuchi e con le donne loro, cerchiate d'aureo collare la gola,
ma i Franchi erano uomini da spezzar lo scettro in mano ai fiacchi, e
i prefetti del palazzo andavano levandosi sul trono dei Merovingi, in
tempi che la forza e la podestà materiale creavano il diritto, e il
confermavano. Solo ai Greci era lecito patire un principe effeminato; a
popoli vigorosi voleasi una podestà vigorosa.

L'origine dei maggiordomi o prefetti del palazzo discende quasi dal
primo stabilimento dei re franchi, e li troviamo nel sesto secolo,
chè quando Dagoberto tutto raccolse in man sua l'impero dei Franchi,
ebbe anch'egli a sua dipendenza un prefetto del palazzo. Se non che,
appunto perchè sotto Dagoberto il governo del re durava grande e
forte, i prefetti del palazzo non furono se non un'imitazione dei
grandi uffiziali domestici di cui parla il codice teodosiano e il
giustinianeo. L'istoria di costoro, assai confusa com'è, si mesce ai
rivolgimenti delle corti di Neustria e d'Austrasia; li vediam condurre
i Franchi alla guerra; li vediam contender fra loro: esser uomini
forti e animosi, portar nomi tutti d'origine germanica, come son
quelli di Grimoaldo, d'Ebroino, di Martino o Martello, che si leggono
nel lungo catalogo di siffatti uffiziali; dar timore alla infiacchita
sovranità; fare e proclamare i re. La storia di costoro viene spesso a
intrecciarsi nelle leggende dei Santi; vivono alla corte e in campo, e
le cronache aman piuttosto di scrivere i loro annali che non quelli dei
re scioperati[104].

La prima vita un po' chiara, un po' esatta che negli annali della prima
schiatta si abbia di questi prefetti palatini si è quella di Pipino il
Vecchio, detto anche di Landen, prefetto del Regno d'Austrasia sotto
Dagoberto. La storia sua meglio descritta l'abbiamo in una leggenda,
però che egli fu in onore di santo, ne fu altrimenti di que' Barbari
che spogliavano i monasteri, chè anzi li protesse e ricolmò di doni.
Ebb'egli l'autorità in comune con Arnoldo vescovo di Metz, e con
Cuniberto vescovo di Colonia. Sotto Dagoberto, re guerriero com'egli
era, i prefetti del palazzo altro non furono che semplici ministri.

Pipino il Vecchio ebbe a successor nella sua prefettura d'Austrasia
Pipino il Grosso o d'Eristal, suo nipote di figlio, ma solo per madre:
la progenie sua veniva dall'Austrasia, ed ei dovette il soprannome di
Eristal ad un piccol villaggio della Belgica dov'era nato. Formavano
gli Austrasii la parte germanica più fiera ed indomita del regno dei
Franchi, e aveano conservato la prodezza e il vigore della prisca
origine loro. Alla morte di Dagoberto, elessero eglino a governarli,
col grado di duca, Pipino d'Eristal e Martino o Martello, che non vuol
esser confuso con Carlo Martello. Amendue questi prefetti palatini
portarono le loro armi in Neustria, dove Martino periva in battaglia,
intantochè Ebroino, prefetto di quel regno, veniva ucciso con una
mazzata, e Terigi o Teoderico, re di Neustria, vinto anch'esso,
era forzato a prender Pipino per suo prefetto. Distinzione curiosa!
Pipino d'Eristal, non è sol prefetto, ma duca e signore d'Austrasia,
cioè condottiero d'uomini; invade la Neustria co' suoi Germani,
da lui guidati alla guerra da vero conquistatore, s'impadronisce
per forza della prefettura palatina, ma punto cozzar non vuole co'
pregiudizi della razza de' Franchi neustri e borgognoni che vogliono
la dignità reale ereditaria nella famiglia di Clodoveo, e rispetta
questo principio, chè ei ben si ricorda come suo zio Grimoaldo,
prefetto anch'ei del palazzo, avendo voluto innalzar per usurpazione
un de' figli suoi sul trono de' Merovei, i popoli non vollero mai
riconoscerlo. Pipino d'Eristal è un uom di fermo pensare, ei governa
i Franchi come duca d'Austrasia e insieme come prefetto palatino di
Borgogna e di Neustria[105], e tanto bastar gli dee. V'ha un momento
in cui egli si attenta d'impossessarsi della dignità regale, di por
la mano sul diadema, ma invano, chè infruttuosi riescono tutti questi
suoi tentativi, però che i Franchi hanno, come tutti i popoli barbari,
una certa fedeltà alla famiglia che possiede la podestà sovrana, e la
eredità è inerente ad essa, tal come appunto ella si trova in Oriente
nei Califfi; ed è una massima tolta dalle sacre tradizioni del tempio
d'Israele; l'eredità contrassegna del suo sigillo le più bambinesche
del pari che le più deboli fronti.

Molto vi fu da combattere innanzi che la schiatta carolina, tutta
germanica com'ell'era, venisse con grado regio a piantarsi nella
Neustria e nella Borgogna, e ancor continua il conflitto del principio
ereditario colla forza materiale, che risiede nella famiglia dei
Pipini; i quali già son duchi d'Austrasia, ma per diventar re
dei Franchi hanno ancor molti servigi a prestare, e bisogno d'uno
spossamento morale nella dinastia di Meroveo. L'usurpamento dei
Carolingi fu come un'irruzione della schiatta germanica in mezzo ai
Franchi dell'Austrasia e della Borgogna; i duchi germanici divennero
i re di Parigi e dei Borgognoni; punto istorico questo che anch'esso
prepara ed avvia la grand'opera di Carlomagno.




CAPITOLO V.

CARLO MARTELLO.

  Origine e nascita di Carlo Martello. — Suo nome. — Sua puerizia.
  — Prefetture dl Neustria ed Austrasia. — Cattività sua. — Sue
  prime guerre. — Invasione della Neustria. — Guerra meridionale
  d'Aquitania. — Le forze de' Saracini allargansi al mezzodì delle
  Gallie. — Guasto delle città. — Disfatta di Manuza per opera di
  Guglielmo di Poitiers. — Leghe dei Saracini. — Nuova invasione.
  — Abderamo. — La schiatta germanica in Aquitania. — Battaglia
  di Tours o di Poitiers — Relazioni degli Arabi. — Degli autori
  occidentali. — Terre clericali. — Terre dei soldati. — Leggende
  intorno a Carlo Martello. — Sue pratiche con Roma. — Diplomi e
  documenti. — Tradizioni cavalleresche. — Canzoni eroiche. — Primo
  canto dell'Epopea di _Garino il Loreno_.

715 — 741.


Pipino d'Eristal avea da poco compiuta l'occupazione della Neustria
e dell'Aquitania, con l'aiuto delle fiere genti d'Austrasia, che ei
conducea come capo. Gli antichi Franchi s'erano effeminati nelle città
del mezzo e australi della Gallia; essi più non erano i guerrieri
del Reno e della Mosa, e fatti troppo Romani, avean tralignato dagli
antichi loro marziali costumi sotto l'influenza della più benigna
civiltà dei vescovi, dei cherici e dei Galli. Pipino d'Eristal, come
venuto dalla Svevia e dalla Turingia, assicurò il primato agli usi
e costumi germanici, e come duca d'Austrasia e prefetto palatino di
tutta la nazione dei Franchi, fece che essi accettassero a re loro
tre giovani della schiatta di Meroveo, che furono: Clodoveo III,
Childeberto III e Dagoberto III.

Nella vita, sua benchè tanto agitata, Pipino d'Eristallo si tenea
ne' suoi palagi più donne, invano i vescovi opponendosi a questa
consuetudine dei prischi tempi della Germania; i re e i duchi austrasii
aveano mogli, concubine e compagne e schiave ch'ei cambiavano e
ripudiavano a grado loro. Due figli, Drogone e Grimoaldo, gli avea
partoriti Pletrude, una di queste mogli, e due Alpaide, un'altra
concubina o sposa sua, il primo de' quali ebbe nome Carlo o Karl, usato
nella schiatta d'Austrasia; il quale allevato presso il padre, fu, da
pargoletto, il più careggiato dal padre, perchè avea la madre bella,
ed egli era l'ultimo. San Lamberto, vescovo di Maestricht, denunziò
l'unione di Pipino e d'Alpaide per un adulterio e un incesto: ma la
cristiana sua voce non ebbe ascolto, e colei continuò ad essere amata e
accarezzata come prima, e Odone, conte austrasio, fratello della donna
oltraggiata, trafisse d'una stoccata, dentro al medesimo santuario,
il pio san Lamberto, e il lasciò morto sulle soglie della cattedrale.
Drogone e Grimoaldo morirono prima di Pipino, lasciando alcuni
figliuoli in età tenerissima ancora, che per diritto ereditario chiamar
si vollero al governo degli Austrasii, dei Neustri e dei Borgognoni;
cosa contro la consuetudine, però che i prefetti del palazzo dovean
essere robusti ed atti a condur la gente d'armi; nè era possibile che
una intrepida generazione, come i Franchi erano, patisse re senza forza
e prefetti del palazzo fanciulli. A condurre pertanto a fine il disegno
suo, che quello era di dar que' duchi ai Franchi sotto la tutela d'una
donna, Pletrude fece chiuder Carlo in una delle torri di Colonia, come
figlio d'una concubina.

Ma Carlo non rimase colà entro a lungo imprigionato, che fuggitone
anzi per zelo dei fedeli di Pipino d'Austrasia, i quali il riconobbero,
assunse il titolo di duca d'Austrasia, e per tale in breve il gridarono
i Franchi, simile com'egli era in tutto a Pipino d'Eristallo suo padre.
Fatto di questo modo capo militare d'Austrasia, Carlo chiuse in un
monastero la tracotante donna, che avea voluto costituirsi reggente, e
partì i tesori fra la gente d'armi. Ecco dunque Carlo duca d'Austrasia;
intanto i Neustri, che pur non volevano per prefetto un fanciullo,
si eleggevano a capo Ranfredi, e questi e Carlo, uom d'armi l'uno; e
uom d'armi l'altro, rompevan guerra fra loro. Ranfredi, con l'aiuto
dei Frisoni, nazione in gara cogli Austrasii, assalì gagliardamente
Carlo, a cui sulle prime toccò una sconfitta; ma indi tosto ritornò a
battaglia e i germanici suoi Franchi fecer macello dei Neustri e dei
Frisoni. Si trattò della pace, e Carlo diceva a Ranfredi: «Lasciami
le terre d'Austrasia, tienti la Neustria, e sarà tregua fra noi». Ma
Ranfredi, parlando a nome di Chilperico, un de' Merovei, volea tutto
governare, e ricusava i patti. Ad un re dunque si volea contrapporre un
altro re, che tale era l'uso dei Franchi, onde Carlo prende anch'egli
un Meroveo, facendolo re sotto il nome di Clotario, e fatto questo,
muove co' suoi guerrieri di razza germanica, viene a giornata co'
Neustri a Vincy e gli sbaraglia, si diffila verso Reims, trova nel
piano le genti della Neustria congiunte con quelle dell'Aquitania,
viene con esse a campal battaglia, e pel valore delle sue nordiche
schiere, meno effeminate, meno use alle mollezze della vita, riporta
un'altra luminosa vittoria[106].

Ecco adunque Carlo signore al par di Pipino dei due reami d'Austrasia e
di Neustria, qui come duca, colà come prefetto del palazzo. Muore indi
Clotario, da lui fatto re, ed egli, da destro politico, profferisce ai
due popoli di governarli, come già Pipino suo padre sotto la semplice
autorità di prefetto, lasciando re dei Franchi Chilperico innalzato al
trono dei Neustri. Il vinto Ranfredi accetta queste condizioni, diventa
duca d'Angiò, rinunzia alla prefettura del palazzo, e Carlo governa
insieme la Neustria e l'Austrasia, intento più che mai a difendersi
contro tutti i nemici, che non son pochi, della signoria franca nelle
Gallie. Di quivi ha principio la faticosa e militar sua vita per la
difesa della nazione; i popoli ostili ai Franchi sono numerosissimi;
gl'indomiti Sassoni assaltano le Gallie dalla parte della Belgica, e
Carlo, accorsovi co' suoi, costringe i Barbari a rientrar nelle loro
terre dell'Elba e della Frisia. Cinque volte i Sassoni tornano al
Reno, e altrettante Carlo Martello spinge addosso di loro i Franchi
dell'Austrasia e della Neustria. Le cronache raccontano pur le sue
guerre d'Aquitania, e il vediamo or sull'Elba, or sulla Loira, or
sul Reno, or sul Rodano; egli è il più perfetto prototipo che sia dei
guerrieri franchi, razza vagabonda ch'ei sono: la vita cittadina lo
annoia, egli non istà bene se non fra guerre e spedizioni lontane.
Queste qualità degne d'un prefetto del palazzo, gli giovano a meglio
conservar l'autorità sua sopra i Franchi, popolo che non abitava se non
di mala voglia le città, come s'egli si trovasse soffocato nel cerchio
delle mura e sotto il peso delle torri e delle rocche; egli ha bisogno
delle antiche selve e delle spaziose campagne come i suoi maggiori.

Ma il nome di Carlo sta per risuonare assai più famoso; le invasioni
dei Saracini venuti d'Africa e di Spagna, minacciano il centro delle
Gallie; non contenti di correre il Mezzodì, muovono ora contro il
Settentrione. La razza dei Goti in Ispagna è già caduta sotto quei
rapidi conquistatori; salvo alcuni antichi cristiani rintanati
nei monti delle Asturie e i conti di Castiglia, i popoli ispani,
ubbidiscono ai luogotenenti dei califfi: Cordova e Siviglia son fatte
sedi degli Emiri mandati dal Commandator dei credenti ad occupar le
terre degl'infedeli. Già da quindici anni i Saracini aveano varcato i
Pirenei, ed ahi! con quante stragi e ruine a danno de' cristiani! Che
strazio legger nelle leggende e ne' cartolari delle badie, i guasti
e disertamenti che patirono le città di Arli e di Nimes con quelle
inesorabili bande sempre sul collo. Qui basiliche distrutte, colà
reliquiari saccheggiati; le città della Linguadoca, pur dianzi sì
splendide, i municipii, in fratellanza con Roma, in preda ora ad ogni
sorta di desolazioni!

La prima regolare invasione de' Mori nelle Gallie fu condotta da un
emiro di nome Musa. «Il vento dell'islamismo, dice una cronaca araba,
cominciò a soffiar contro tutti i cristiani». Il Rodano udì sulle
sue sponde i nitriti dei cavalli d'Affrica e di Spagna, e in queste
ardimentose spedizioni i Saracini erano aiutati dalla fiacchezza e
dalla discordia dei cristiani, e sì pure dalla tradigione degli Ebrei,
numerosissimi allora nelle città delle Gallie meridionali, i quali
avendo familiare la lingua araba e la siriaca, se la intendevano co'
figli dell'Oriente, del cui passaggio si veggono ancor vestigia a
Vienna, a Lione, a Macone, e fino a Chalons alla Saona. Gli annali pur
di Digione narrano i guasti di costoro nel reame di Borgogna; se non
che talvolta le cronache, non contemporanee, confondono le invasioni
degli Ungri, razza di Vandali, che vennero al nono e al decimo secolo,
con quelle dei Saracini del secolo ottavo. I settatori del profeta,
popolo di ardente immaginazione, aveano ideato un ampio disegno di
conquista, simile a quelli che Maometto immaginar sapea nell'ambiziosa
sua mente. Gli eserciti arabi doveano impadronirsi, a così dir,
di carriera, come i cavalieri del deserto, del regno de' Franchi
(l'Austrasia e la Neustria); doveano fare alto un istante sul Reno,
indi passar per mezzo le terre dell'Alemagna, calar sull'Italia e sulla
Grecia, sì da convertire il Mediterraneo in un lago infeudato alla
razza del Profeta.

Questo disegno a meraviglia concordava coi modi delle ampie conquiste
che gli Arabi, errando, aveano già compiute in Africa e nella Spagna.
Movendo essi dalla Siria, aveano costretto l'Egitto a sottomettersi
al loro dominio, rincacciato i Berberi dell'Africa fin dentro alle
ardenti sabbie del deserto, e nulla valse ad arrestar questo torrente
devastatore. Padroni che furon dell'Africa, avevano in men di due anni
soggettata la Spagna; i Goti ubbidivano oramai alle leggi loro, ed ora
agognavano l'Italia e la Grecia, per prender Costantinopoli da tergo.
Ancor durano nelle arabe geografie le tracce di questa sterminata
mossa dei Saracini, i quali nell'irrompere con tutte le forze loro,
congiunger sapevano in battaglia l'astuzia col valore. Alla intimazione
della guerra sacra, tutti salivano a cavallo, però che il comando del
Profeta era legge pe' Musulmani; si servivan delle genti de' paesi
conquistati per ingrossar vie più le loro masse, gli emiri, come
ausiliari della conquista, conducevano innumerabili torme di Berberi
affricani, che formavano l'agile ed intrepida loro cavalleria, e seco
avevan pure gli Ebrei, prontissimi sempre nelle città meridionali al
tradire. Se si dee prestar fede alle cronache, costoro tenean pratiche
co' nemici de' Franchi, sol per odio contro i cristiani, cui avrebber
voluto dare in mano ai nemici, a quella guisa che fece Giuda con
Cristo; infatti, quasi tutte le città della Gotia furon vendute dagli
Ebrei. Questi innumerabili eserciti de' Saracini traevano seco donne;
fanciulli, tutto che era necessario a fondar colonie, con disegno di
stabilirsi nel mezzo dell'Europa, e rinforzar l'islamismo con migliaia
e migliaia di settatori. Era tempo di continuo conflitto tra razza
e razza, tra dominio e dominio, tra credenza e credenza. La vittoria
stava per decidere chi avrebbe occupata questa terra, quali sarebbero i
vincitori e quali i vinti.

Eudi, duca d'Aquitania, fu il primo dei capi di guerra ad opporsi
alla rapida irruzione dei Saracini, ed è debito di restituirgli una
parte della gloria che i posteri serbaron solo a Carlo Martello.
I Saracini aveano sotto l'emiro Alsama, fatta la città di Narbona,
situata presso il mare fra i Pirenei e l'Aquitania, principal sede del
dominio loro, donde masse d'infedeli si spandevano nella Settimania,
e venivano ad assediare Tolosa, sì che Eudi della razza dei Franchi,
ed, al dir d'alcuni, uscito dai medesimi Merovei, chiamate all'armi le
popolazioni meridionali, intanto che i Saracini stringevan d'assedio
Tolosa, piombò sui loro alloggiamenti, li ruppe e costrinse a ritirarsi
disordinatamente ne' Pirenei verso Narbona. L'emiro Alsama fece mostra
di gran valore, e nel combattere andava ripetendo quel verso del
Corano: «Se Dio è con noi, chi sarà contro di noi?» ma fu atterrato
da una forte lanciata per un de' guerrieri aquitani; e dopo di lui
Abd-Alrahman, dalle antiche cronache, chiamato Abderamo, assunse il
comando dei pochi avanzi di que' Saracini.

La vittoria del conte Eudi, e ne fe' relazione al papa, fu
siffattamente risolutiva, che da quel giorno in poi i Saracini più
non si mostrano che in alcune isolate spedizioni, in opera piuttosto
di genti da saccheggio che di schiere ed eserciti formati. Seguir tu
puoi le orme loro nelle triste lamentazioni dei monasteri, pei guasti
che facevano all'arche coperte d'oro e per le taglie che imponevano a
tutte le badie dell'Aquitania. Indi a qualche anno Ambiza, governator
della Spagna pel Califfo, deliberossi di varcare i Pirenei con un
formidabile esercito tutto coperto d'armi forbite, e preceduto da
un nugolo di Berberi. Tenne costui non tanto il modo della violenta
conquista, quanto quello d'impor tributi ai vinti, come già erasi
fatto in Ispagna, onde la maggior parte delle città di Linguadoca
ricomperavansi con danari, per saziare l'avidità d'Ambiza, il quale
mandava monti d'oro a Siviglia e Cordova, finchè fu morto in una
delle sue spedizioni. Alla morte di costui i Saracini tornarono ai
loro saccheggi, poi si fe' una mescolanza di popoli, ed Eudi stesso,
vincitore testè dei Saracini, acconsentì a una lega di popoli e di
famiglie. Munuza, emiro pieno di tolleranza, avea nelle sue spedizioni
contro l'Aquitania, rapita la propria figlia d'Eudi, nomata Lampegia,
di maschia bellezza, e innamoratosi di lei, la faceva sua sposa,
benchè cristiana. Il duca e l'emiro si congiunser così d'interessi
e di famiglia, simbolo dell'unione sempre naturale fra le razze
conquistatrici e le conquistate, come già era avvenuto in Ispagna fra
i Saracini e i Visigoti, e nelle Gallie tra i Franchi e i Romani, chè
un'antica società, non è mai al tutto neppur da violenta conquista,
disfatta, ma sempre seguon transazioni da sè fra le razze. I ferventi
Saracini e i cristiani, divoti al culto della chiesa[107], non ammiser
questa unione dei culti e dell'anime, e Munuza fu riprovato, pel suo
procedere, nelle meschite di Cordova e di Siviglia, e accusato come
spergiuro, intantochè il conte Eudi, dall'altra parte, veniva per suo
peggio scomunicato.

In questo mezzo Abderamo fece gridar la guerra santa nelle città
d'Africa e di Spagna, e in breve infinite torme di Saracini varcaron
di nuovo i Pirenei, disordinatamente e confusamente, a guisa di tutte
l'altre spedizioni in massa, seco traendo donne, fanciulli, bottino,
e armenti, affine di stabilirsi come pastori nelle terre conquistate.
Abderamo distrusse indi il dominio di Munuza al di là dei Pirenei,
il tolse di seggio, come traditor della legge, e fattagli troncar
la testa, la mandava a Damasco, intantochè Lampegia, sua giovine
sposa, veniva posta in mano delle donzelle di Cordova, e serbata pel
serraglio del califfo. Dall'alto dei monti i Saracini si sparsero
poscia per tutta la Settimania; videro Arli e Bordò che s'inchinaron
dinanzi ad essi; pigliaron indi la via della Loira, senza che nulla
resister potesse all'impeto loro. Un conte di Poitiers, che solo ardì
d'opporsi all'invasione, fu preso e decollato, e i topazi e smeraldi
del suo tesoro furono, in un co' reliquiari delle sue chiese, mandati
a Damasco. «Abderamo, dice uno storico arabo, fu come una tempesta che
tutto abbatte, e una spada a due tagli».

Il conte Eudi d'Aquitania, impotente a resistere a questa piena di
armi, venne a Carlo duca d'Austrasia, prefetto del palazzo, appo i
Franchi che teneva la plenaria sua corte a Colonia. La Neustria era
minacciata; dopo la Loira, sarebbe assalito l'impero dei Franchi;
se terribil era la guerra dei Sassoni a settentrione, tale non meno
era quella dei Saracini a mezzogiorno, onde Carlo movea intorno il
grido d'una spedizione in Aquitania, e alla voce sua sì nota alle
razze dell'Austrasia, tosto si raccoglievan le genti dalla robusta
complessione, dalla ferrea armatura e dalla pesante mazza, del Danubio,
dell'Elba, del Reno, della Senna e dell'Oceano; ed egli le conduceva,
passando per Parigi e per Orleans, sulla Loira, però che i Saracini si
avanzavano verso Tours, sapendo che in questa città chiudevasi un ricco
bottino di vasi d'oro e di serici ornamenti, di che decorar volevano
le loro moschee. Abderamo tuttavia stette alquanto fra due, timoroso
per l'esito della battaglia alla vista del lusso che spiegavano le sue
genti, e della mollezza e indisciplina che s'erano introdotte fra loro.
Essi non eran più i Saracini conquistatori della Spagna, ma confuse
masse e un tramestío di Berberi, d'Arabi, d'Ebrei, e tutti aveano a
combattere contro gli uomini pronti e nerbuti del Reno e della Mosa,
non già più contro i molli Aquitanti pacifici abitatori delle romane
città di Nimes, Arli, Tolosa e Narbona.

Qual fu il campo di battaglia in cui fu risolto il conflitto fra i
cristiani della razza germanica, e i Saracini snervati nei serragli
di Cordova e Siviglia, sotto il sole di Spagna? Gli Arabi lo pongono
nelle vicinanze di Tours; i cartolari de' monasteri lo additano a
Poitiers, in una vasta pianura non lunge dalle porte di questa città,
nè si sa a qual credere di queste due tradizioni, se non che forse
la battaglia cominciò a Tours, e terminò a Poitiers, a simiglianza
di quegli altri lunghi conflitti, di cui anche la storia moderna fu
spettatrice, che si stendono per uno spazio di più leghe, e comprendono
più d'un campo di battaglia. I Saracini furono per impeto improvviso
cacciati dai sobborghi di Tours, indi Carlo passò la Loira, spiegò
le schiere sue, sempre vittoriose sulla Vienna, e Poitiers divenne
ampia tomba degl'infedeli. Questa giornata, che seguì nel mese
d'ottobre, fu notabile per la fermezza in essa dimostrata dalle nazioni
settentrionali, che al dire d'Isidoro di Beja, cronista che spesso
ha molto del poeta, resisterono ferme come muri all'impeto nemico,
e stettero serrate come cerchio di ghiaccio. Quantunque i Saracini
traessero una numerosa cavalleria leggera, composta d'Arabi e di
Berberi, che andavano da diritta e da manca volteggiando, pur non fu
mai ch'eglino smuover potessero i saldi Austrasiani. «Queste nordiche
genti, prosegue Isidoro di Beja, combattevano gagliardamente, e la
spada degli Arabi spuntavasi contro ai petti loro».

La battaglia durò più giorni facendo i Saracini impeto da destra e
da sinistra senza frutto, e le genti della razza germanica sempre
avanzando ferme nelle loro ordinanze e senza lasciare fra esse vacuo
veruno. Un'ardita diversione fe' risolvere la vittoria, e fu che
mentre i Saracini respinti da Carlo Martello, vacillavano, Eudi, cogli
Aquitani, gli assaltò di fianco, e si impadronì del campo loro e della
tenda dell'emiro, improvviso assalto che li pose in gran confusione.
Abderamo intanto, veduto il pericolo, avventava i suoi cavalli berberi
sugli Aquitani, ma passato d'una freccia scagliata da man vigorosa
cadeva spento sul campo; Carlo vede il momento decisivo, muove innanzi
con impeto; le schiere degli infedeli sono disordinate, e ben tosto
messe tutte a sangue e a macello. Ottenuta la vittoria esso Carlo
si fece a distribuire il bottino fra' suoi soldati, come era l'uso;
nè oltrepassò Poitiers, chè quelle meridionali provincie non eran di
sua giurisdizione, ed altri nemici avea da respingere a settentrione.
Dopo la rotta di Abderamo, fu a Carlo confermato il soprannome di
Martello. «Però che, dice la cronaca di san Dionigi, come il martello
pesta e rompe il ferro, l'acciaio e ogn'altra sorte di metalli, così
egli pestava e rompeva in battaglia tutti que' nemici e quelle stranie
nazioni». E per verità il duca de' Franchi aveva menato il _martello_,
poichè il numero dei Saracini uccisi fu infinito, facendolo i cronisti
cristiani ascendere a più di centomila; laddove i cronisti arabi,
sempre fatalisti, senza maledire alla sorte loro, si contentano di
chiamar la funerea campagna dove seguì la battaglia, col nome, di
_Lastrico dei Martiri_.

La razza d'Austrasia serbar seppe così il primato suo militare
nella battaglia di Tours e di Poitiers, con poca perdita delle genti
germaniche, sì difficile era ferirle sotto quelle loro ben temprate
armadure di Svevia, e il nome di Carlo Martello andava alle stelle.
L'indole religiosa di questa spedizione lo rendea popolare in tutti
i paesi della cristianità; or duca d'Austrasia e prefetto dei Franchi
qual era, non poteva egli aspirare alla dignità sovrana? In un campo di
Marzo, che fu tenuto a Colonia, egli tastò quindi gli uomini d'arme che
lo avean seguito, a vedere se il farebbero re; ma o l'antico nome dei
Merovei avesse ancora un tal qual potere sui Franchi, o l'autorità di
duca e di prefetto del palazzo fosse indispensabile pel servigio della
guerra, Carlo cangiar non potè questo titolo militare nella dignità
regia, più religiosa allora e venerata; e tuttavia vi adoperò tutti
i modi, il miglior de' quali fu d'acquistarsi i soldati con larghe
distribuzioni di bottino e di terre, sola paga che si avessero allora
le milizie, come l'uso di quelle schiatte germaniche portava. Carlo
aveva anche tratto i suoi Conti alla guerra, or che ricompense darebbe
loro? Gli convenne por la mano su' beni de' cherici, o, per meglio
dire, porre a campo sulle terre ben coltivate de' vescovi e delle
badie i suoi guerrieri, e partirle fra loro, sì che ad un vescovado fu
dato questo o quel conte, e un fiero e biondo Austrasio ebbe questa o
quella badia. Universale fu il lamento degli uomini da chiesa, ma più
poteva la forza materiale, nè v'era modo a resistere a queste armate
occupazioni. Molti dei vescovadi toccarono in sorte a' laici e fin
alcune badie di femine caddero in mano a guerrieri di razza franca. E'
non fu tuttavia, come alcuni supposero, un sistema generale, però che
siffatte usurpazioni ebbero lor limiti; ma bene dovendosi rimunerar
coloro che aveano fatta la guerra, si rimunerarono spogliando i
cherici, ai quali altro non rimase che protestare in faccia al cielo, e
invocar Dio, giusto vendicatore delle ingiustizie umane. Essi pertanto
composero quella famosa leggenda del dannato, che narra i tormenti
dello spogliatore in inferno, quasi dir volessero al popolo, ai Romani,
ai Galli, ai coloni dedicati alla coltivazion della terra «Ecco l'uomo
ingiusto che v'ha rapito i vostri beni, eccolo dannato nell'altra
vita». Qual pegno di sicurtà pe' deboli e indifesi cultori! L'armato
Austrasio non poter cacciarli dalla loro terra senza esser colto dalla
mano di Dio! Le leggende che ripongono Carlo Martello fra' dannati,
eran di questo modo una guarentigia per i poveri coloni, contro la
prepotenza e la rapacità degli uomini di guerra.

E nondimeno ancor durano alcuni diplomi di Carlo Martello, come
prefetto del palazzo, i quali quasi tutti sono per donazioni a'
monasteri e badie. Dota egli di parecchie terre le cattedrali, e per
un diploma dato il giorno di Pasqua, san Dionigi, in Francia, riceve
un campicello adiacente al monastero; per un altro suo diploma pure,
l'apostolo della Germania, san Bonifazio, vien raccomandato ai duchi
ed ai conti da per tutto dov'egli porterà la predicazion del Vangelo.
Tutto questo creder lascia che tal sistema di spogliamento applicossi
principalmente alle badie vacanti ed ai beni fiscali, che Carlo
Martello confidava ai Franchi di cui avea bisogno in guerra ed agli
uomini che da lui dipendevano, nascondendo suoi fini, che miravano
a farsi re, come già tentato aveva anche il padre e predecessor suo
nella prefettura del palazzo, Pipino d'Eristal. Dopo la gran sua
vittoria sopra i Saracini, egli stimò poter meritarsi la corona, ma
il tentativo fu vano ancora, però che la dignità reale a que' tempi
avea un qualche cosa di religioso e sacerdotale, ben altramente dalla
prefettura del palazzo, ufficio tutto d'armi e di guerra; il più forte
e più fermo era duca e prefetto. I cherici ed il popolo facevano i re,
i conti; i Franchi e i soldati facevano i prefetti del palazzo, e gli
ultimi Merovingi, deboli e cattivi com'erano, furono appunto protetti
dall'antedetta indole religiosa della dignità regia. Carlo Martello
avea inoltre offeso i vescovi ed i cherici in modo da non si attentare
a mettersi definitivamente in luogo de' Merovingi, e però vi rinunziò
nell'assemblea del Campo di Marzo; solo che i Franchi non fecero re
alcuno, e fuvvi un lungo interregno, durante il quale Carlo Martello
governò senza i Merovei sì, ma pure altresì senza corona.

Duca e prefetto del palazzo com'egli era, egli ebbe pratiche, come
tutti i Carolingi, con tre grandi potentati al di fuori: i re ed
imperatori di Costantinopoli, il papa e i Longobardi. A Bisanzio
regnava Leone l'Isaurico, soldato in origine, a pari di Carlo Martello;
quel Leone odiator delle immagini, quel barbaro che faceva in pezzi le
statue di oro dei santi nelle chiese, e i reliquiari ornati di topazi
e di smeraldi. Scrivea costui a Carlo Martello per trarlo nell'eresia
degli iconoclasti: _ponesse in pezzi le immagini_, gli dicea, _che
n'avrebbe i modi a mantenere i suoi soldati, ed a distribuir loro in
contanti l'oro che orna inutilmente le arche benedette_. Se non che
Carlo non osa pur trattenersi in questo pensiero; usa cautamente co'
Greci, ma non vuole inimicarsi i papi, in corrispondenza spirituale,
com'ei si trova, con Gregorio III che regna a Roma; il pontefice
intanto paventa insieme dei Greci, de' Longobardi e de' Saracini, e già
la politica papale ha ricorso all'aiuto de' Carolingi. Le fantasie de'
Barbari vogliono essere scosse con oggetti materiali, onde Gregorio
invia a Carlo Martello le chiavi di san Pietro[108], ed i ceppi che
tennero avvinto l'apostolo nella sua scura prigione, a simboleggiar nei
ceppi la suggezion della Santa Sede, e nelle chiavi i modi a liberarla;
e invoca a protettor della Chiesa romana quel fiero e prode capitano,
cui dà il titolo di esarca, a Carlo Martello decretato dal senato
e dal popolo raunati ora, nelle basiliche, come un giorno nel Foro;
e tuttavia l'esarcato è un titolo greco. Il papa distrugger volendo
la dominazion bisantina in Italia, conferisce l'esarcato al capo de'
Franchi, sì lontano dalle cose d'Italia che non può dargli timore.

Sì alto era salita la riputazione di Carlo Martello dopo la vittoria
di Tours e di Poitiers, che i Longobardi stessi cercano d'averlo
a confederato contro i Saracini, i quali già minacciano le loro
mediterranee possessioni. «Orsù vengano i Franchi all'Adriatico, e vi
troveranno ricche città che gli aspettano, e fertili campagne, dove
pascolar possono liberamente migliaia di cavalli».

Carlo Martello fu dunque il primo ad illustrare i Carolingi, e Pipino
con Carlomagno non fecero che continuar l'opera sua co' Papi, co'
Longobardi e co' Greci. Ei passò di vita giovine ancora, però che
appena era giunto all'anno cinquantesimo dell'età sua, e fu sepolto
in terra sagrata. Vennero poi più tardi le leggende intorno alla sua
morte ed alla sua dannazione, per esempio a frenar la violenza militare
dei condottieri di guerra. «Carlo Martello, scriveva un secolo dopo
l'arcivescovo di Rouen, fu dannato in eterno, perchè primo dei re
Franchi, che ciò facesse, tolse a' cherici le terre ecclesiastiche,
e sant'Eucario, vescovo d'Orleans, che fu rapito alla terra nel
secolo scorso, lo vide fra' tormenti nell'inferno, e interrogato il
suo angelo, n'ebbe in risposta, averlo Dio dannato all'eterne pene,
perchè avea posta la mano su cose consacrate all'amor di Dio, al suo
culto divino, ai poveri ed ai servi di Cristo. Di che essendosi sparso
il grido, san Bonifazio e Fulrado abate di san Dionigi, visitarono
il sepolcro di Carlo Martello, e trovarono in vece del suo corpo un
dragone, e tutto guasto di dentro il monumento, come se fosse stato
arsicciato dalle fiamme, e noi pure abbiam conosciuto persone, aggiunge
il leggendario, che visser fino ai dì nostri, e renderon testimonio
nei termini detti di quanto avean veduto e sentito». Or questo fiero
simbolo del dragone che riempie un sepolcro vuoto è una lezione che si
vuol dare all'ingiustizia e alla violenza altrui, quasi dicesse agli
uomini prepotenti del Reno e della Mosa: «Non toccate i beni consacrati
a Dio ed ai poveri, altrimenti avrete vuota la sepoltura, e un sozzo
serpente divorerà nella fossa della morte le carni vostre».

Carlo Martello ebbe, a somiglianza di Pipino d'Eristallo, più donne.
Rotrude (tale si è il nome che le vien dato negli annali) gli partorì
Carlomanno e Pipino, che furono allevati, come lui, negli accampamenti;
da una seconda moglie di nome Sonnichilde, ebbe un terzo figliuolo
chiamato Grifone, e secondo l'uso germanico l'eredità fu tra loro
partita nel modo seguente: a Carlomanno toccò l'Austrasia con le terre
del Reno e della Mosa, la Neustria a Pipino, amendue col titolo di duca
o condottier d'uomini; Grifone, il terzo de' figli, ebbe alcuni contadi
in mezzo agli stati de' suoi fratelli. Così finiva la podestà di Carlo
Martello, apparecchiando la futura grandezza della schiatta carolina,
facendola salire in altissima riputazione, e collocandola al di sopra
dei Merovingi. I Saracini erano a que' tempi i nemici implacabili
della razza così franca come germanica, e irrompevano a torme dalla
Siria, dall'Africa e dalla Spagna in cerca di conquiste; ma Carlo
Martello seppe arrestarli a Poitiers, nè i Franchi della Neustria e
dell'Austrasia dimenticarono poscia mai quel servigio.

Il nome di Carlo Martello fu indi sì famoso, che menestrelli e
trovatori il cantarono a gara, e il vediamo nobilmente celebrato
nella prima canzone dell'epopea cavalleresca di _Garino_ il _Loreno_
in cui tutto è confuso come ne' canti eroici[109] del medio evo. I
Saracini insiem co' Vandali e cogli Ungheri, tutti que' Barbari, che
lasciarono con la conquista le malaugurate orme loro nella società,
son ivi posti a fronte di Carlo Martello; che gl'insegue vittorioso, e
muore sul campo di battaglia; nè vi si fa caso di date o di fatti. «O
antica canzone, vuoi tu ascoltare, dice il trovatore, vuoi tu sapere la
grande e meravigliosa istoria, come i Vandali vennero in questo paese,
distrussero Reims, e assediarono Parigi?» Carlo Martello si oppose a
queste invasioni, e marciò contro gl'infedeli in tempo che i monaci
neri di san Benedetto pigliavano per sè terre e mulini, e la gente
era povera e i cherici ricchi. E però esso Carlo Martello parte, e va
difilato a trovare il papa in Lione, dov'eran più di tremila cherici e
ventimila cavalieri, e si gitta ai piedi del santo padre, e gli dice:
«Sere apostolo, il mio paese è invaso dal nemico, gli arcivescovi ed i
vescovi sono uccisi, e con essi i miei cavalieri». L'apostolo piange a
questo discorso, e si consiglia co' suoi cherici. «Voi siete ricchi,
e ben potete donare qualcosa per la cristianità». L'arcivescovo di
Reims e gli altri prelati, rigettano le istanze del papa, e allora il
Loreno Ervigi si alza corrucciato in viso, e dice: «I cherici posseggon
tutti i forni e i mulini, e' convien dunque prendere un partito per
aver danaro[110]». — «Per san Martino, prorompe l'arcivescovo, che
io non ci metterò un quattrino!» L'abate di Cluny risponde invece:
«Noi siamo ricchi di buone terre; or bene ognuno ci metta un picciolo
almeno del suo». Il papa contristato per tutto questo, si volge a
Carlo Martello, e: «Bel figliuolo, gli dice, io concedo a te l'oro e
l'argento che sono in man de' cherici, i palafreni, le mule, ed intanto
anche le decime, per fin che tu abbia vinto i Saracini». Ed allora il
Loreno Ervigi di nuovo prorompe: «E le armature dei cherici ancora».
Carlo Martello fa indi ragunar le sue schiere, muove co' suoi Francesi
contro i Saracini, e combatte da destra e da manca, come un lupo che si
caccia dinanzi le agnelle. Dopo di che confondendo insieme i Vandali
co' Saracini, la battaglia di Soissons con quella di Poitiers, il
poeta racconta gloriosi e cavallereschi fatti dei Loreni, dei Franchi
e dei Borgognoni; Carlo Martello imbrandisce la lancia, i timballi
suonano, ed ivi in mezzo a quel gran macello egli è colto da due colpi
di spiedo, l'uno al dosso e l'altro al petto; che desolazione fra
l'esercito di Francia! «Su corriamo ad aiutar Martello, il re di San
Dionigi!» grida il Loreno Ervigi; ed ecco in un subito vendicata la
morte di lui, e Marzofio, emiro dei Saracini, di gigantesca statura,
atterrato da una lanciata. «Addosso! addosso signori, gridano i
Francesi, che il re è morto[111]». E poscia i cavalieri fanno, tutti in
pianto, a Carlo Martello di gran funerali.

Questa canzone eroica su Carlo Martello non ha verun carattere di
storica verità; tutto v'è insiem confuso, come vediam nella più parte
dell'epopee del medio evo: i tempi, i luoghi, i nomi de' personaggi, i
quali son fatti vivere e morire in mezzo ad avvenimenti di cui pure non
parteciparono. E tuttavia ne risulta una grande verità storica, ed è
che il nome di Carlo Martello ancor splendeva luminosissimo tre secoli
appresso. Quando Garino il Loreno compose questa canzone, già spenta
era la prosapia de' Carolingi, e regnava quella de' Capeti, onde non
più motivi di adulazione, e pure ancor durava negli animi la memoria
delle grandi cose operate da quella prosapia, e il nome di Carlo
Martello fu popolare al par di quello di Pipino e di Carlomagno nei
manieri della nobile cavalleria.




CAPITOLO VI.

PIPINO IL BREVE, DUCA, PREFETTO DEL PALAZZO E RE.

  Conseguenze dello spartimento de' beni paterni tra i figli di Carlo
  Martello. — Guerra di famiglia. — Elezione d'un re merovingico.
  — Abdicazione di Carlomanno. — Pipino duca dei Franchi. — Sue
  pratiche coi cherici. — Sue nozze con Berta. — Leggende e canzoni
  eroiche. — _Berta dal gran piè._ — La Berta tedesca. — Guerre
  d'Alemagna, di Baviera, di Sassonia e d'Aquitania. — Pratiche
  con Roma. — Papa Zaccaria. — Esaltazione di Pipino alla corona. —
  Ultime reliquie dei Merovingi. — Pipino il Breve incoronato da san
  Bonifazio. — Sue guerre. — Carteggio co' papi. — Viaggio in Francia
  di Stefano III. — Abboccamento con Pipino. — Nuova incoronazione.
  — Calata di Pipino in Italia. — Spedizione contra i Longobardi.
  — Natura della donazione apostolica quanto all'esarcato. — I
  Longobardi si sottomettono. — Civiltà greca e latina. — Dignità
  regia di Pipino incontrastabile. — Concilii e assemblee pubbliche.
  — Guerre di Sassonia e d'Aquitania. — Morte di Pipino.

741 — 768.


Nella famiglia carolingica regna, del pari che in tutte le schiatte
germaniche, la massima del dividere, come una eredità comune, il
patrimonio regio. Carlo Martello lasciava, come dicemmo, tre figli,
l'uno di nome Carlomanno, duca d'Austrasia, l'altro chiamato Pipino,
prefetto di Neustria, e il terzo Grifone, erede di alcune signorie.
Nelle quali divisioni regolate dal padre, chi si tenea pregiudicato,
facea la guerra, chè tale era il diritto, la forza decidendo della
eredità. Grifone uscito d'una figlia della Baviera, diede principio
a sanguinose ostilità volendo una porzione più abbondante del paterno
retaggio, e raccolti d'intorno a sè non pochi fedeli, assaltò Pipino
nella sua bella porzione della Neustria, ma per suo peggio, chè
respinto e incalzato fin dentro alla città di Laon, fu preso e chiuso
in una torre, nell'oscura foresta delle Ardenne, in balía del fratello.

Se non che Grifone giunge a fuggirsi da quella torre in abito da
pellegrino, passa il Reno, e va a cercar rifugio tra i Sassoni, e qui
è da sapere che tutti i duchi, i conti, i signori, scontenti della
schiatta franca, andavano a cercar asilo in Sassonia, certi d'averlo
per le molte ragioni di nimistà ch'ivi erano contro Carlo Martello.
Curiosa è la vita di questo Grifone, intorno a cui, come ad uno degli
eroi loro, si ravvolgono le leggende cavalleresche. Rifuggitosi da
esule in Baviera, ei n'è fatto duca, e que' popoli il sollevan sullo
scudo[112] in luogo del figlio dell'antico lor capo Odillone; cacciato,
indi per opera di Pipino, dalla Baviera, e rotto il vassallaggio
del feudo de' dodici contadi che gli eran dati dal fratello[113],
attraversa la Germania, e dimanda per ogni dove soccorso, ma invano,
che gli Alemanni non osan difenderlo, ond'egli viene a riparare in
Aquitania, l'aprico paese dal viver giocondo, ed ivi s'invaghisce di
Lionora, moglie di Vaifro, duca del paese, ed altresì ella piglia a
ben volere il fuggitivo, onde il vecchio duca dà in tanto furore di
gelosia, che lo caccia, e fa inseguire ed uccidere a tradimento nelle
Alpi, mentre vassene a cercar fra i Longobardi un altro rifugio. Così
finì un dei figliuoli di Carlo Martello, nè Pipino andò esente dal
sospetto di aver aiutato Vaifro in questa vendetta.

Nel durar di questi primi anni Carlomanno e Pipino reggono da padroni
la nazione dei Franchi, sotto il titolo l'uno di duca d'Austrasia,
l'altro di maestro, o prefetto del palazzo di Neustria, poichè Carlo
Martello avea lasciato vacare il trono nella famiglia dei Merovingi,
a provare se i Franchi si sarebbon lasciati, senza re, governare
dai duchi e dai prefetti. Il nome ch'egli erasi acquistato, gli avea
consentito di conservare un siffatto interregno, e un duca suo pari
ben valea quanto un re di nascita; ma una simil ragione di riverenza
più non reggeva pe' figli suoi Pipino e Carlomanno, giovani amendue,
non benemeriti ancora per alcun servigio, e tali che in altrui non
movevano nè venerazione nè tema. Laonde i signori dicevano: perchè
non creare un principe della casa di Meroveo? Giovine l'uno e giovine
l'altro meglio valere un re della stirpe sacrata. Fu quindi convocata,
secondo l'antica consuetudine, nel Campo di Marzo, una dieta che avesse
ad eleggere il re, e fu recato a questo supremo grado, sotto il nome
di Childerico III, un fanciullo nobil rampollo de' Merovingi, quasi
ostacolo posto dai Franchi all'ambizione dei prefetti del palazzo. Da
quel momento in poi Carlomanno e Pipino posero ogni cura a precipitar
questo simulacro di re, ed a diffamarlo per la dappocaggine sua, per
la sua viltà, tanto che alla fine il chiamavano, e non altrimenti, lo
_snervato_ e _l'insensato_. Così avviene al finire delle dinastie;
inesorabili più che mai sono inverso di loro, quelle che ad esse
succedono, e i popoli voglion sempre giustificare la violazione d'un
diritto.

Dall'esaltazione di Childerico III, Pipino e Carlomanno erano obbligati
a cercar sostegno fra i cherici, poco tempo dopo che Carlo Martello
avea offeso le chiese e i monasteri col metodo suo di spogliarli delle
lor terre, e dividerle fra' suoi soldati. Ma se questi facevano i
prefetti del palazzo, i cherici facevano i re, onde appunto perchè i
Carolingi molto donarono ai monasteri, le cronache tanto avvilirono i
Merovingi a profitto dei lor successori. Carlomanno intanto pigliava
l'abito monacale, e noiato del secolo s'avviava verso Roma per ivi
ricever l'assoluzione da papa Zaccaria, perocchè, dicevano, avea da
rimproverarsi alcuni atti di violenza con Vaifro duca d'Aquitania, e
ne portava il segno di maledizione. Avuta indi la tonsura, per mano
del pontefice, ritiravasi prima sul monte di Soratte, per ivi vivere
alla maniera de' monaci, poi nel devoto convento di Montecassino,
dov'egli soggettavasi a' più faticosi uffizii della comunità, servendo
in cucina, lavorando l'orto e guardando, soletto, come fu spesso
veduto fare sul monte, gli armenti della badia. Il maggior diletto suo
era d'ivi coltivare una vigna, che indi appresso cedette ad un altro
penitente, il re de' Longobardi, il quale venne ugualmente a dimorar
nei monastero di Montecassino[114]. Così per quegli uomini operosi ed
armigeri la pace del monastero succedeva alla vita agitata dei campi di
battaglia, e dalle sfarzose corti passavano ai modesti refettorii dei
cenobiti. Poichè Carlomanno ebbe lasciato il grado di duca d'Austrasia
per vestir l'abito monastico, Pipino potè recarsi in mano la prefettura
generale dei Franchi, e signoreggiar tutte quelle schiatte all'ombra
del vano titolo di Childerico III, intantochè Dragone, figlio di
Carlomanno, raso e confinato dovea pure abbracciar lo stesso genere di
vita del padre suo, monaco in Montecassino, essendochè i Franchi non
amavano i prefetti ancora in fasce, preferivano i gagliardi, e Pipino
sapea maneggiar l'armi: era piccolo di statura sì, ma nessuno poteva
con lui contender di forza e di vigoria.

Intorno a questo tempo, il duca dei Franchi cercò moglie per aver
reda, come dicon le cronache di San Dionigi, e gli annali contemporanei
aggiungono ch'egli sposò Berta, figliuola di Cariberto, conte di Laone,
soprannomata _dal gran piè_, alla quale le tradizioni cavalleresche
danno altra origine facendo della sua vita una leggenda romanzesca.
Il _romanzo di Berta dal gran piè_[115], una delle più graziose
composizioni del medio evo, ed un de' più ingegnosi canti de' trovatori
racconta: «Che in sull'uscir d'aprile, nella dolce e amena stagione,
che l'erbette spuntano, i prati rinverdiscono, e gli alboscelli
_desiderano_ d'essere fioriti, un monaco di San Dionigi aveva a lui,
gentil trovatore, narrata la storia di Berta e di Pipino». Ora il
trovatore si fa in gaia scienza a ripetere questa storia. «Era un re
in Francia di gran signoraggio, per nome Carlo Martello, il quale,
dopo aver fatto grandi prodezze in guerra et vinto gl'infedeli, morio
lasciando duoi figliuoli, uno di nome Carlomanno che si rendè monaco
in una badia; l'altro di nome Pipino, assai piccolo (non avea più
che cinque piedi di statura), ma forte della persona, sì che sendo un
lione fuggito dalla sua gabbia, e correndo come fiera arrabbiata, egli
poco men che fanciullo, armatosi d'uno spiedo, andò a quello, e sì lo
abbattè d'un colpo nel fianco. La madre sua, tutta lieta, basciandolo,
«Bel figliuolo, gli disse, come hai tu avuto animo d'affrontare
una fiera sì ridottabile;» ed egli rispuose: «Donna, mai non si dee
ridottare». Il giovine si maritò poi in prime nozze, ma la moglie
sua, figliuola di Gerberto o di Gerino di Malvoisin, non potè dargli
erede, ond'egli in consiglio co' suoi baroni, dimandò loro: «Che donna
potrei tôrre?» E allora Engherrando di Moncler, nobile barone, si levò
e disse: «Sire, al corpo di sant'Omero, io so una figliuola del re
d'Ungheria, che nessuna di più bella persona oltre mare, e chiamasi
Berta la Buona». «Se ne vada in cerca,» disse Pipino. Ed ecco una bella
cavalcata che si parte in gran pompa, e va e va fino in Ungheria: buona
ventura a voi, illustri cavalieri. E vanno a trovare il re d'Ungheria e
Biancofiore, la reina, mostrò loro la figliuola sua bianca e vermiglia.
Furono apparecchiate le tavole per un grande convito, ed a Berta furon
dati cavalli, oro ed argento, e la nobile figliuola prese comiato
dal padre suo — Ella sen venne adunque per mezzo Polonia e Lamagna,
e in ogni luogo parlavasi la lingua francesca, però che i conti e
marchesi di quelle terre, tenevano Franceschi per insegnarla a' loro
figliuoli e figliuole, come se fossero nati a San Dionigi. Berta era
cortese e semplice, e veniva in groppa d'un palafreno baio di bella
razza, e di questo modo giunse ai confini di Francia, e passò il Reno
a Sant'Erberto, cavalcando per mezzo le Ardenne sotto la protezione
del buon duca Namo di Baviera. Il bel drappello vide l'Hainant e il
Vermandois, e giunse lietamente a Parigi, dove le campane suonarono a
festa, le case furono coperte di ricchissimi drappi, e le vie giuncate
di erbe, volendo ognuno onorare la sposa menata a Pipino; poi furono
fatte le nozze grandi e solenni, i menestrelli fecero lor arte,
con gran suoni di ghironde, di arpe, di flauti e di trombe, e con
balli di dame e damigelle, e così fu compiuto con gioia di tutti, il
maritaggio». Oh pur beato il tempo che Berta filava!

Qui comincia la tradizione tedesca, da cui forse ebbe origine e
accrescimento l'epopea di _Berta dal gran piè_. Questa leggenda
fu scritta in Franconia, e Pipino conserva ivi tutta l'indole sua
germanica: e' pone sua sede nel castello di Veihen-Stephen sul monte,
con disegno di combattere i Sassoni, e di mansuefarli sotto il dolce
giogo del cristianesimo; ma popoli selvaggi, com'ei sono, ricalcitrano,
e non vogliono saper di Gesù nè de' suoi santi. Pipino vedovo e solo
in quella rocca, desidera giorno e notte una compagna, quando un re del
paese chiamato Curlingo, gli fa profferir la figlia sua gentilissima e
leggiadrissima; il ritratto di costei piace a Pipino sì che egli dice
al suo maggiordomo: «Va e sappi il vero di questa principessa». Ora il
discortese maggiordomo avea una figliuola della medesima età di colei,
e dice fra sè: Perchè non la farò io reina in vece sua sposandola
a Pipino? Se ne va quindi e cavalca alla corte del re Curlingo, gli
chiede la figliuola e gli vien data. Costei ha nome Berta, ed è bella
forte; soa madre la confida vestita in gran pompa al maggiordomo, e
questo misleale la conduce in un oscuro bosco, dove stava aspettandolo
la sua propria figliuola: o servo infedele, non temi tu la punizione
del tuo misfatto? Ma non ritenuto da rispetto alcuno, e' toglie di
dosso a Berta le sue ricche vesti, l'anello nuziale, e ne adorna la
figliuola sua; poscia quel misleale dice a' suoi compagni: «Andate,
amici, trascinate Berta nel luogo più segreto del bosco, trafiggetela
senza pietà, indi recatemi la sua lingua». Ecco dunque la povera
principessa in man de' compagni del maggiordomo. «Bei seri, ella
dice, s'io debbo viver cattiva, lasciatemi questo cagnetto levriere, e
questo cofanetto pieno d'oro filato e di seta acciò ch'io possa ricamar
ciarpe ne' miei giorni di noia». Quei malvagi lasciatisi intenerire dal
pianto della principessa, le dicono il fiero comando da essi avuto.
«Noi vi lasceremo la vita» ma a patto che mai non ci tradirete. Ma
come faremo, nobile damigella, per mostrare al maggiordomo, che il suo
crudel comando fu da noi eseguito? Allora la fidanzata donzella si trae
in disparte a spogliarsi della gonnella sua di sotto, e della camicia
di lino finissimo, ed essi la tingon di sangue a simiglianza della
veste di Giuseppe, e a mostrar la lingua della infelice, tagliano al
bel levriero la sua, sì che il povero cane non potrà più d'ora innanzi
leccare i piedi alla nobile sua signora. Il maggiordomo ingannato indi
da queste sanguinose mostre, vide tutto lieto la lingua, e la toccò,
e fece le grasse risa, intanto che la figliuola sua giaceva come
legittima mogliera con Pipino, il quale ebbe da lei un figliuolo che fu
papa Leone III[117].»

«Ma, ohimè, e della povera principessa, della sposa legittima e
fidanzata che fu? Berta gira e gira per la selva, e va e va, e
s'incontra in un nero e lurido carbonaio; impaurita rassicurasi
all'umano parlare di colui, sopraffatto dalla sua bellezza, e trova
ricetto nella capanna sua; da principessa ella diviene ancella d'un
mugnaio, e la notte lavora, e fila con l'oro filato, e la seta, che
recò nel cofanetto, perchè Berta sa filare e filare assai bene. Oh i
bei lavori che le sue mani san fare! e fatti, il mugnaio va a venderli
ad Augusta, la città dei mercatanti e degli ebrei, e a poco a poco
arricchisce, e la fama della perizia di lei nel filare, si spande
lontano.

«Ora sentite voi questo corno che suona? è Pipino che va alla caccia,
e ha già corso cogli anelanti suoi cani tutte le foreste della Svevia;
vien la notte, e si smarrisce insiem con l'astrologo o medico suo. «Noi
siam due mercanti che abbiamo smarrito la via,» e' dicono ad un uomo
tutto nero che incontrano. Costui è il carbonaio del bosco, ed ei li
conduce al mulino dove Berta fila e fila pur sempre. Il mugnaio ha due
figliuole, e a Pipino piace la maggiore. «O re, gli dice l'astrologo,
tu giacerai stanotte con la tua legittima mogliera, e ne nascerà un
potentissimo figliuolo. Pipino ottien dunque la figliuola maggiore del
mugnaio, e l'astrologo dice: «non è cotesta,» chiama la minore, bella
essa pure, ma non è ancor quella, onde Pipino già si adira e alza la
mano armata del guanto di ferro, e minaccia, sì che il mugnaio allora
fa venir la giovine Berta, che trema, piange e alla fine acconciasi
a' voleri del re. «Di costei appunto dee nascere un forte e nerbuto
figliuolo, essa è la casta tua mogliera». E Berta racconta la fellonia
del maggiordomo, e quanto le avvenne nel bosco. Il re si parte, ma
Berta si rimane in casa il mugnaio, dove indi a nove mesi, pone alla
luce un figliuolo, che riceve il nome di Carlo, povero fanciullo
ignoto fino all'età di dieci anni; poi monta a cavallo, e vassene alla
corte di re Pipino; e ivi si mostra valente come Alessandro e sapiente
come Salomone, onde Pipino s'induce a svelargli il segreto della sua
nascita.» Tale si è l'epopea di Berta dal gran Piè e della puerizia di
Carlomagno; essa è un poema che tutto quanto, come quel di _Genoveffa
del Brabante_, ha il nobile intendimento di protegger la debolezza
e l'innocenza contro le brutali soperchierie della gente da guerra,
e dà a divider come già grande sia il nome di Carlomagno, e come si
pensi all'infanzia sua, facendolo nascer robusto in mezzo ad un bosco
e nell'abituro d'un mugnaio; e l'eroiche avventure de' suoi primi
anni, dimostrano che ogni cosa sua dee accordarsi con quella smisurata
riputazione ond'ei domina il medio evo.

Pochi diplomi originali ci restano di Pipino, qual prefetto del palazzo
nel tempo di questa prima podestà sua, ma uno di essi che porta la
data del 10 gennaio 743 conferma le immunità della chiesa di Metz.
A dì 2 marzo dell'anno seguente ei tiene una dieta a Soissons, dove,
approvando il concilio di Nicea, ordina ch'esso sia promulgato nella
terra dei Franchi. Con un altro diploma concede alla badia di San
Dionigi un dominio di alcune mense, antica possessione del fisco,
e inoltre certe franchigie di giurisdizione in onore di San Dionigi
di Francia il protettore e padrone dei re. Pipino è un liberalissimo
donatore di beni alle chiese, anzi con esse li profonde, chè intenzion
sua è di acquistarsi così i cherici irritati già da Carlo Martello
suo padre, il quale voleva, comechè invano, esser re non altro che
per opera de' guerrieri suoi. Ma la dignità regale ha qualcosa di più
religioso, di più sublime, di più antico, e Pipino dovrà riconoscere la
fondazione della nuova sua dinastia dai papi e dai cherici; ond'è ch'ei
gli adesca a sè con moltiplici donazioni, e tien vivissimo carteggio
coi papi. Zaccaria, che in que' giorni occupava la sedia di san Pietro,
scrive a Pipino prefetto del palazzo, agli abati e ai baroni di Francia
sul proposito di vari capitolari, stati decretati in un'adunanza di
conti e di vescovi, e sapendo l'antichità della badia di San Dionigi
e la venerazione dei Franchi per questo santo, conferma ad essa badia
tutte le immunità, quali avute le avea da san Landrisio vescovo di
Parigi. Il papa si frammette pure per tornare la pace tra Pipino e
Grifone, intantochè Pipino, pur sempre protettore della detta badia, la
ricolma di doni, e le concede il primato su tutte le comunità religiose
del reame de' Franchi. San Dionigi e San Germano erano i santuarii,
dove stavan deposti i reliquiari nazionali, le memorie della patria, le
antiche sue cronache, ed a quelli volgea principalmente Pipino la sua
venerazione.

Nell'atto tuttavia che Pipino si travaglia d'affezionarsi il papa ed
i vescovi per ottener la dignità reale, ei non lascia di pensare alla
guerra, che egli ben sa come la conquista è il retaggio della nazion
dei Franchi, e com'eglino han continuo bisogno di terre a partirsi
fra loro, e di ricchi dominii e feudi d'ogni specie, onde muovono
le incessanti spedizioni di Pipino contro gli Alemanni, i Bavari, i
Sassoni, e principalmente le sue conquiste nelle terre meridionali.
Gli Aquitani vivon ivi sotto un bel cielo, ed hanno ricchissime
possessioni, fertili terreni da distribuire tra i guerrieri franchi! Il
nome di Carlo Martello suonava, dopo la battaglia di Poitiers, in tutte
le leggende, e Pipino se ne approfittava per gittar colonie di Franchi
in quelle contrade, e nei tre anni che precedettero l'esaltazione
di lui alla corona, affaticossi per ridurre a vassallaggio i duchi
di Baviera e d'Aquitania, Tassiglione e Vaifro, chè gli occorreva
di recarsi in mano le terre del mezzogiorno e di Lamagna per poi
liberalmente partirle fra i cherici e gli uomini di guerra, già chiaro
manifestandosi il suo disegno di farsi re.

Le cronache della seconda schiatta, quasi tutte scritte sotto
l'autorità della nuova famiglia regale, denigrarono i Merovei, però
che la sciagura non ha lodatori, e quando una podestà viene a mancare,
ognun la opprime, così portando la trista condizione dell'umana natura.
Ond'è che in quell'interregno da cui fu preceduta l'esaltazione
di Pipino, non si trovano se non rade e sterili notizie intorno
agli ultimi Merovingi, e particolarmente intorno a Childerico III,
intristito germoglio del sangue de' Merovei. Le cronache di San Dionigi
lo chiamano, come dicemmo più sopra, il _dappoco_ e lo _stolto_, e
ben si vede che questi annali della badia, come fossero un giornal
uffiziale, copiano quasi parola per parola Eginardo, il fido segretario
di Carlomagno. Ma pur si ammetterà questo fatto storico almeno, che
il religioso affetto pel sangue di Clodoveo volle esser ben forte,
se passaron quattro generazioni d'uomini attivissimi a principiar da
Pipino il Vecchio, prima che compier si potesse l'usurpazione della
dignità regia. Un secolo e mezzo ci volle a far che Pipino il Breve,
conducesse a pieno effetto il disegno concetto dai prefetti del palazzo
suoi predecessori.

Nè gli ultimi Merovingi doveano altrimenti essere sì stolti e dappochi,
se conservar sapevano la dignità regia incontro a sì potenti prefetti
che aveano la forza in mano; e però solo è da credere che costoro
adoperasser l'arte loro a ridurre al nulla quegli scettrati ed a
tôr loro ogni modo all'operare. La mollezza è cosa dolce ed agevole;
attorniavan di riverenza i re coronati, e i prefetti costituivansi,
a dir così, loro spada, gli sollevavano dal carico del governo, ed
è sì facile l'abbandonarsi all'esercizio d'una dignità che non costa
nè travagli nè cure, e ad avvolgersi in una sì morbida porpora! Poi
che Childerico III fu bene infiacchito, e poi che i cherici e il papa
furono al tutto acquietati al nuovo lignaggio, il passo fu rapido, e
Pipino non istando più a pensarvi sopra, mandò a papa Zaccaria quella
solenne dimanda riferita dalla _Cronaca di San Dionigi_. «Chi meritava
più d'esser re, se colui che non avea nessuna autorità nel regno e
solo era re di nome, o colui che governava il regno, e avea podestà
e cura in ogni cosa». Burcardo, arcivescovo di Virzburgo, e Folrado,
cappellan di Pipino; s'avviano a Roma per aver su questo la risposta da
papa Zaccaria, nè ella si fece molto aspettare, il fatto la vinse sul
diritto; la podestà effettiva sulla podestà di nome, e il papa ordinò
che Pipino, prefetto del palazzo, fosse riconosciuto e gridato re dei
Franchi.

L'elezione fu tumultuosa com'esser dovea in un'adunanza del Campo di
Marzo, e i Franchi sollevaron, secondo l'uso, Pipino in sullo scudo,
qual capo di un nuovo lignaggio. San Bonifazio, l'uomo dal germanico
e franco incivilimento, l'espressione mistica dell'union delle due
razze, impartì a Pipino la prima unzione nella basilica di Soissons,
delegato a questa pontifical cerimonia da Zaccaria, però che il nuovo
re dei Franchi teneva la sua dignità dai cherici e dal papa, e or più
non era solo il capo militare, il prefetto del palazzo dei Franchi, ma
il re loro consacrato e l'unto del Signore. Indi Childerico fu raso
e chiuso come semplice monaco in un chiostro. Quanti principi a que'
giorni nei chiostri! Carlomanno in Montecassino; il re dei Longobardi
in una celletta, donde lavorava la vigna e il giardino. Di questa
maniera spariva, e quasi senza che se ne avesse sentore, dal mondo
l'ultimo real rampollo del sangue di Clodoveo. Curioso è veramente,
che questo passar dello scettro da una famiglia in l'altra avvenga
quasi innosservato: le cronache stesse appena ne serbano memoria; certo
perchè il tempo è bene apparecchiato, e questo travasamento avvien
di cheto, e quando gli avvenimenti più gravi non lasciano più orma
d'impressione.

Pipino, fatto re, non lascia per questo d'essere il capo militare
dei Franchi, nè volendo egli altro prefetto del palazzo che abbia in
sua mano la podestà materiale, confonde le due dignità in una sola,
e Austrasio, qual egli è d'origine, regna sui Neustri, e li governa.
Nella qual doppia qualità sua gli convien muovere a nuove battaglie
contro i Sassoni, popolo indomito, che nel progresso germanico avea
respinto la predicazione evangelica, fonte della gerarchia e della
civiltà. Pipino arrivò sino al Veser, serbando nelle sue spedizioni
un cotal che di erratico; i Franchi predavano, si partivan tra loro le
ricchezze, gli armenti predati, poi tornavano ai loro accampamenti sul
Reno, e tutte le guerre aveano questo cotal carattere di vagabondità.
Pipino, fatto oramai re di corona, comincia nuove pratiche con le
civiltà che indirizzavano i popoli. Morto papa Zaccaria, gli succede
Stefano, il quale, perseguitato da Astolfo di Lombardia, viene a cercar
rifugio in Francia, ed a chieder giustizia al capo dei Franchi, il
solo del cui valore e della cui ponderosa mano i Longobardi paventino.
Passò il papa le Alpi accompagnato da alcuni vescovi, e fu con amore
accolto nel podere di Carisio (Quercy all'Oisa), dove s'eran raccolti
ad aspettarlo principi e baroni, ai quali egli si presentò col capo
asperso di cenere e le reni cinte di cilicio, e tutto in lagrime a
significar le tribolazioni della Chiesa. Fu pronto Pipino a rialzarlo,
a fargli omaggio, ed a condurlo, come suo signore e padre, per la
briglia del cavallo; intantochè a quella stessa corte plenaria di
Carisio, e mentre ivi ancor fumavan sull'altare gl'incensi, si vedea
sopravvenir Carlomanno, il monaco cassinense, il proprio fratello di
Pipino, per difender la causa d'Astolfo re dei Longobardi; però che
egli erasi dato ai principi di questo lignaggio avversi a Roma. Se non
che la causa del papa trionfava, e Stefano era coperto dalla protezione
del re dei Franchi; onde anch'esso, il papa, grato al benefizio,
ungeva Pipino ed i due suoi figli nella basilica di San Dionigi, sede
dei martiri della nazione, essendochè quella badia era la Francia
stessa, e l'orifiamma sua guidava quelle fiere genti alla battaglia,
e all'invocar delle sue reliquie si vedea raggiare in fronte ad ognuno
lo spirito della nazione. Insieme col papa penetravano in Francia gli
studi romani, e alla consacrazione di san Dionigi s'udiron per la prima
volta i cantici e le preci sotto la forma italiana, e si diè ordine
al rito nelle chiese. Col porre in capo la corona a Pipino, Stefano
confermò la dignità regale nella schiatta carolingica, e usando pure
della podestà sua pontificia, scomunicò chiunque a lui ne contendesse
la legittima possessione. Rimase il papa tutto l'inverno in Francia,
dov'era stato sì bene accolto, dimenticando il bel cielo d'Italia e la
basilica di San Giovanni Laterano pel monastero di San Dionigi, dove
cadde infermo, e fu da quei padri con tenera sollecitudine curato.
Ritornato indi a Roma godeva tornarsi in mente il lungo suo soggiorno
colà e la buona ospitalità di quegli abati, e ne tocca nelle sue bolle
e nelle sue lettere pastorali: «A quel modo, ivi dice il pontefice,
che niuno dee vantare i proprii meriti, così niuno dee passar sotto
silenzio, anzi ha obbligo di raccontare pubblicamente, ciò che Dio ha
fatto per lui ad intercessione de' suoi santi, e non per merito già
delle sue buone opere; ed è uno dei consigli datoci dall'angelo Tobia.
Laonde dirò anch'io quanto m'avvenne nel monastero del santo martire
Dionigi, vicin di Parigi, dove caddi mortalmente infermo, nel tempo
che fui a trovare l'ottimo e cristianissimo re Pipino, servo fedele
di san Pietro, affin di sottrarmi alle persecuzioni del disumano e
bestemmiatore Astolfo, il cui nome io dovrei qui tacere. Già i medici
disperavano della mia guarigione, ed io stava orando nella chiesa del
santo martire, quando mi apparvero dinanzi all'altare il buon pastore
san Pietro, e san Paolo dottor delle genti, ch'io riconobbi alle loro
sembianze, e alla destra di san Pietro il beato Dionigi, più scarno
e grande di lui, con un bel viso e capelli bianchi, e vestito d'una
bianca dalmatica, guarnita di nastri purpurei, e del suo manto pur esso
di porpora e smaltato di stelle d'oro. Essi parlavano compagnevolmente
fra loro, quando san Pietro prese a dire: — Ecco là il fratello nostro
che prega la sua salute. — A cui san Paolo rispose: — Egli sarà in
breve risanato. — Poi, fattosi vicino a san Dionigi, e posatagli
piacevolmente la mano sul petto, guardò in volto san Pietro, che disse
allo stesso Dionigi: — E sia risanato in grazia tua. — Indi tosto il
beato Dionigi, recando la palma[118] e l'incensiere nelle mani, venne
a me insieme col prete e col diacono che gli stavano ai fianchi, e mi
disse: — La pace sia teco, fratello, non temere che non morrai prima di
essere felicemente tornato alla tua sede. Orsù, levati, e sii risanato,
e di' una messa per consacrare il presente altare in onor di Dio e de'
suoi apostoli Pietro e Paolo. — E sì dicendo, d'intorno a sè diffondeva
una luce da non potersi dire, ed un soave odore. Io fui presto guarito
per la grazia di Dio, e volendo io fare quanto m'era stato imposto,
quei che m'intorniavano dicevan ch'io era fuori di me; ed allora ad
essi, al re Pipino ed a' suoi baroni, raccontai l'accadutomi, e feci il
comandamento avuto».

In questa pia leggenda papa Stefano lascia trapelar dall'animo il
vivo suo desiderio di rivedere l'Italia, e san Dionigi gli promette
di tornarlo a quel clima, a quel sole, a quel cielo. Eccolo in fatti
a Roma, d'onde in una seconda lettera, indiritta ai monaci di San
Dionigi, memore pur sempre della Francia, ad essi concede amplissime
e ragguardevolissime immunità. «Figliuoli benedetti, assecondando il
pio vostro desiderio, e concedendovi quanto chiedete dalla podestà
nostra apostolica, noi vi diamo facoltà ed arbitrio sì a voi come
a tutti i vostri successori, abati dei monasteri dei santi martiri
Dionigi, Rustico ed Eleuterio, di edificar monasteri in qualunque
paese di Francia vi piaccia, nei luoghi che di presente possedete,
ed in quelli che possiate acquistare in avvenire, sia per compera,
sia per regie concessioni, sia per donazione dei vostri parenti, in
somma in qualunque luogo si sia, purchè in voi pervengano di giusta
ragione. E poichè Clodoveo, figliuolo del re Dagoberto, ottenne già
co' suoi prieghi da Landerigo, vescovo di Parigi aiutato dai consigli
de' suoi canonici e degli altri vescovi, che il vostro monastero e
tutti i cherici, di qualunque ordine e' sieno, ch'ivi servono, sieno
esenti da ogni suggezione verso di lui e successori suoi, noi vogliamo
pure concedervi un particolar privilegio, la facoltà, ciò è, di
avere un vescovo eletto dai vostri abati o dai fratelli vostri insiem
congregati, e consacrato dai vescovi provinciali; il quale invigilar
debba sui monasteri che verrete edificando, governarli in nostro nome,
e predicare così nel convento vostro, come in tutti gli altri che
diverranno di sua giurisdizione. Noi facciamo inoltre divieto ad ogni
vescovo o prete d'impadronirsi per cupidigia d'alcuno dei monasteri da
voi edificati, o d'avere, per gelosia o per qualsiasi altro motivo,
quistioni col vescovo che voi avrete eletto e sagrato; e più ancora
vogliamo che tutti i monasteri da voi edificati, a pari del vostro
medesimo, da altra autorità non dipendano che dalla sedia apostolica.
Tutto questo decretiamo per la podestà di Cristo nostro Signore, del
beato Pietro principe degli Apostoli, e per la propria podestà nostra,
affinchè si osservi sempre nel modo da noi statuito, e niun vescovo,
di qualunque chiesa egli sia, si ardisca di venire a ministrar gli
ordini sacri a preti o a diaconi, o di compiere nel vostro convento
verun altro uffizio ecclesiastico, senz'esservi invitato dall'abate.
A voi sarà pur libero di recar le vostre cause e quelle dei vostri
monaci all'udienza nostra apostolica, e recate che ve le abbiate, e
mandatici i vostri legati, a nessuno sia più lecito di condannarvi o
pigliar possesso dei vostri beni. Chiunque, o re, o vescovo, o altro
dei potenti del secolo, operi contro queste ordinazioni, sia tenuto
per sacrilego, ed anzichè partecipar del regno di Cristo, anatema sia
contro di lui, fino alla venuta del Signore».

Or poichè papa Stefano si facea sì benemerito in Francia per la
consacrazione d'un re, e pe' suoi doni e immunità alla badia dei
martiri, era giusto che anche Pipino per gratitudine prestasse aiuto
al papato contra le oppressioni dei Longobardi. Cavalcava quindi
egli, all'aprirsi della stagione, conducendo un grosso esercito, e
passando per Digione, varcava i monti, per dilassù calar nelle belle
pianure che fan prospetto a Pavia ed a Milano. Indarno i Longobardi si
provarono a difendere il passo dell'Alpi, chè nulla resister poteva
ai figli dell'Austrasia. Ecco dunque Pipino scorrere i piani di
Lombardia con sì numerose squadre di cavalli, che non si potea farne
il conto, intantochè il nemico chiudevasi entro le mura di Pavia,
la città dalla corona di ferro. Astolfo, re dei Longobardi, indi si
sottomise, e quaranta statichi furono da lui dati per pegno ch'egli
adempirebbe i patti impostigli verso la città di Roma, e diè giuramento
di vassallaggio. Carlomanno, fratello di Pipino, moriva in questa
spedizione, asperso di cenere e vestito dell'abito suo monastico, senza
poter rivedere la santa badia di Montecassino[119]. Due spedizioni
dei Franchi in Lombardia vennero a questo modo in due anni effettuate,
carissimi essendo que' bei paesi agli uomini tramontani.

I Longobardi, incostanti e leggieri com'erano, or si sottomettevano,
ed ora si ribellavano, finchè la morte di Astolfo, accaduta per esser
cascato di cavallo in una caccia, venne a por termine per poco alle
conquiste dei Franchi oltre l'Alpi.

Nelle prime spedizioni, sotto i valorosi re loro, i Longobardi s'erano
impadroniti della Pentapoli, di Ravenna e delle città che dipendevano
dall'esarcato; non già come terre del dominio loro, ma sì come taglia
della conquista svelta di mano agli imperatori bisantini; mentre
i papi le dimandavano come dipendenze del loro aulico patrimonio,
essendo tradizione che Costantino aveva donato al papa l'esarcato di
Ravenna. In quei tempi di forza e di violenza, qual era mai possesso
che potesse pienamente giustificarsi, e dove torne il titolo certo?
Anche la sovranità temporale del papa era una tradizione come tutte
le altre di quei giorni, ed erano tutte ammesse alla pari dei fatti.
Laonde Pipino conformò con uno special diploma la donazione di quello
che chiamavasi dominio o patrimonio di san Pietro; il qual diploma era
piuttosto la sanzione del fatto d'una concessione anteriore, che una
nuova donazione. Tutte le città dell'esarcato da Roma a Ravenna, e la
Pentapoli, divennero il patrimonio dei papi, e in progresso di tempo
una specie d'oasi in mezzo alle passioni umane. Quando i potenti e
i violenti della terra si proscrivevan l'un l'altro, quando continua
era la vicenda dei vincitori e dei vinti, come non doveva esser dolce
il trovare una terra neutrale, dove i raminghi e i tapini potesser
posare il capo? Or bene, Roma pontificia era questo grande asilo;
laddove, fatta lombarda, franca o bisantina, avrebbe patite tutte le
passioni degli uomini rotti e sanguinari che si diviser la dominazione
del mondo. Roma, sotto i papi, fu un paese sicuro dai governi, in cui
vennero a riparare i re e i principi sventurati, e i proscritti dalle
opinioni; benefizio questo per tutte le età.

Ogni volta che la nazion dei Franchi calava in Italia, gl'imperadori
di Costantinopoli, inquieti ed ombrosi, mandavano ambascerie a
quei valorosi capi, dinanzi a cui le Alpi si abbassavano, che ben
conoscevano il valore degli Austrasii, degli Alemanni e l'impetuoso
coraggio di quei prefetti del palazzo, i quali con le loro masse
d'acciaio riduceano in pezzi le corone, e vedevano come giunti sulle
terre italiche i Franchi, potean indi per Napoli penetrar fino in
Grecia. Al tempo che tornato di Lombardia, Pipino tenne la sua corte
plenaria, ei fece venire a sè gl'inviati dell'imperadore Costantino
Copronimo, che recavano magnifici presenti, in ricche masserizie e
reliquie incastonate; ma quello che più d'ogni altro dono stupir fece
Pipino e la sua corte si fu uno strumento composto di ampie e lucenti
canne, che mandava suoni maravigliosi, dai signori greci chiamato
organo, a motivo della mirabile armonia che se ne traeva; e fu posto
nella chiesa di Compiègne, dove' fece di poi bella melodia. I Greci
non potendo più vincer coll'armi, studiavano di farsi grandi con le
maraviglie d'una splendida civiltà[120].

«La gente del Reno e della Svevia ama il sole di vivi raggi, e le
terre accarezzate da sì soave venticello, che tu il diresti la tepida
onda dei bagni d'Aquisgrana». Tali sono le parole del monaco di San
Gallo. Carlo Martello avea posto in grido, nell'Aquitania, la prodezza
degli uomini settentrionali, e poichè Vaifro duca mostravasi colà
cattivo vassallo e riottoso servitore, Pipino deliberossi di ridurlo al
dovere. I re poi, e i duchi e conti passavano la vita a questo modo.
Si tenevano ogni anno due o tre corti plenarie, convocate dal re; a
radunarsi e parlamentare, pigliavasi il tempo delle feste solenni della
Chiesa, come a dir Pasqua e Natale. Questi parlamenti si tenevano nei
luoghi più vicini alle spedizioni militari, e quasi dappertutto ci
eran case reali e dominii, che dipendevano dall'alto signore, dove
egli teneva la sua corte. Celebrato Pasqua e Natale, partivano per la
spedizione di Sassonia, di Lombardia o d'Aquitania. I diplomi notano
che la vernata fu grande, «_ed aspra e forte, come dice la cronaca di
san Dionigi, e che alla prima nona di maggio, suit ora del mezzodì, fu
grande ecclisse di sole_».

Re Pipino tenne corte plenaria ad Aix, per far indi una breve correria
in Baviera; poi celebrò la Pasqua ad Orleans, disegnando di compiere
la sua spedizione in Aquitania, e sen venne dinanzi alla città di
Narbona, soggiogò Tolosa, tenendo lungo tutta la via parlamenti di
baroni e cavalieri, diede il guasto a tutto il Limosino, al territorio
di Agen, di Perigord e d'Angouleme; poi, adiratissimo contra Vaifro,
fece appendere a una forca parecchi de' suoi Aquitani, dopo di che
avvicinandosi omai l'inverno tornossene alle sue terre. Queste guerre
d'Aquitania dieder da fare a Pipino negli ultimi anni della sua vita,
nè fu contento finchè non offerse a san Dionigi, in segno di trofeo,
gli ornamenti e le pietre preziose, di che lo stesso duca Vaifro
fregiavasi nelle feste solenni[121].

Quando i Franchi s'appressavano all'Italia, ad essi venivan le
ambascerie di Costantinopoli, e quando Pipino conquistò l'Aquitania,
a lui vennero inviati Saracini di Cordova e dalla Sicilia. La nazion
franca andava così sempre più facendosi grande; il papa ricorre
a Pipino, e in contraccambio della datagli corona, ottiene la sua
protezione, l'aiuto della potenza sua materiale, e il dominio di san
Pietro; i Longobardi sono domati; i Sassoni non sì tosto s'arrischiano
a qualche spedizione sul Reno, Pipino e i Franchi li ributtano
fino al Veser; gl'imperadori di Costantinopoli cercano istantemente
la confederazione dei Carolingi, e mandano presenti d'oro e altri
magnifici doni; Pipino si riman signore dell'Aquitania, nè appena
egli n'ha preso il governo, i Saracini, a par dei Greci, dimandano di
confederarsi con questa vigorosa e conquistatrice schiatta d'Austrasia.
Da un mezzo secolo in qua le cose han mutato faccia: i Saracini avean
da prima superati i Pirenei e recato i loro alloggiamenti fino a Tours;
ora essi hanno rivarcato que' monti, ed in breve Carlomagno andrà a
cercarli fino all'Ebro. Il regno di Pipino fu dunque un gran preludio a
quello del glorioso suo figlio, e gliene aperse le vie; tutte le guerre
di Carlomagno sono contrassegnate dell'indole stessa delle spedizioni
di Pipino il Breve; egli continua l'opera sua, se non che in più ampie
misure.

Lo salute intanto del nuovo re, al suo ritorno dalla guerra
d'Aquitania, era declinata agli estremi. Arrivato a Perigueux, fu ivi
colto da dolorosissima infermità, e non pertanto si fece trasportar
fino a Tours, però che un re di Francia dovea morir sotto gli occhi di
san Martino e di san Dionigi, protettori della nazione, e ivi fatte
sue orazioni all'arche di que' santi, ricuperò forze bastanti per
trarsi fino a Parigi. «Ora sappiate che in questo secolo egli trapassò
nell'ottava calenda d'ottobre, nell'anno decimo quinto del suo regno,
e dell'Incarnazione settecento sessant'otto, e fu messo in sepoltura
nella chiesa di messer San Dionigi. Fu corcato dentro a rovescio, con
una croce sotto il volto e la nuca verso Oriente, e dicono alcuni ch'ei
volesse essere sepolto in questa postura, pel peccato del padre suo,
che avea tolto le decime alle chiese[122]».

Questo re Pipino, che voleva essere in tal forma corcato nel sepolcro,
non consumò solo la vita in grandi battaglie, ma lasciò pure alcuni
capitolari e diplomi, onde fu apparecchiata la più ampia legislazione
di Carlomagno suo figlio. Stando nella regia sua villa di Vernone,
Pipino, attende a comporre alcuni articoli intorno alla condizione
delle persone e alla legislazione ecclesiastica, e son questi: — Ogni
città abbia un vescovo sotto la giurisdizione del metropolitano, ed
ogni vescovo abbia facoltà di tutto reggere nella sua diocesi. Vi sieno
due sinodi all'anno. La costituzione de' monasteri sarà riformata.
Nessuna badessa potrà governar due monasteri. Niuna esca dalla
clausura, se non a ciò licenziata dal re. I monaci debbono egualmente
dedicarsi alla solitudine, e se rompono questa regola, sieno sottoposti
a penitenza. Il battesimo sarà amministrato pubblicamente. Il prete
sarà soggetto al vescovo. Chi comunicherà cogli scomunicati, sarà
colpito dalla stessa scomunica. I monaci non potranno recarsi neppure a
Roma senza la permissione del loro vescovo. Essi dovranno, in convento,
star sottomessi alla regola e all'abate. Il giorno del Signore sarà
feriato, salve qualche eccezione pe' lavori della campagna. Ogni
matrimonio sarà pubblicamente celebrato. I pellegrini saranno esenti
dalla gabella del telonio. I giudici ascolteranno e giudicheranno,
prima d'ogn'altra, le cause delle vedove, degli orfani e della Chiesa.
— Da ultimo, con alcuni altri articoli, il principe regola i diritti
del fisco e il valore delle monete.

Indi, abbandonate le rive del Reno, le tetre Ardenne e la Mosella,
trovasi nella foresta di Compiegne, e in una dieta di vescovi
e di conti, ordina ancora lo stato dei Franchi, e il matrimonio
principalmente, che a que' tempi sì difficil era mondar d'ogni
impurità. — I coniugi parenti in quarto grado non sieno separati, bensì
il matrimonio è nullo tra quelli in terzo grado, anche se la parentela
sia di sola affinità e cognazione. Se una donna prenda il velo senza
il consentimento del marito, egli abbia il diritto di riaverla se
voglia. S'ella è libera, e sia data contro sua voglia ad un uomo, ella
può lasciar questo, e maritarsi con un altro. Interdette le nozze con
lo schiavo. Il vassallo può maritarsi a un'altra donna, ma in questo
caso egli passa ad un altro signore. — Gli articoli del capitolare di
Compiegne sono tutti relativi alla famiglia, alla moglie non casta, ed
ai parenti che si congiungono con nodi illegittimi. Questa corruttela
dei costumi era la gran piaga della società; la santità e l'unità
del matrimonio non erano a que' giorni universalmente riconosciute, e
anzi ripugnavano a tutte quelle fiere e violente nature; dal re sino
all'ultimo vassallo tutti si facean lecita la pluralità delle mogli,
ed indarno i concilii e i capitolari contrastavano con questi erranti
costumi di tutta una società.

Fra questi capitolari ci ha un intero diploma, col sigillo di Pipino,
in cui egli prende il titolo di re dei Francesi e d'uomo illustre,
indirizzato ad un vescovo di nome Pietro Lullo. «Vogliamo che la
santità vostra sappia la pietà e la misericordia che usò Dio nel
presente anno in questa terra. Egli ci avea mandato gran tribolazione
a cagion de' nostri peccati, ma poi dopo la tribolazione, ci concede
una maravigliosa consolazione nell'abbondanza dei frutti della terra
che di presente abbiamo. Ond'è debito nostro, e per questa e per altre
nostre cagioni, di rendergli grazie della misericordia con cui si degnò
di consolare i suoi servi. Noi vogliam dunque che ogni vescovo faccia
celebrare un digiuno nella sua parrocchia, in onore di Dio che ci ha
mandata quest'abbondanza, e che ognuno faccia indi elemosine e ristori
di vitto i poveri. Tutti poi, vogliano o non vogliano, così comandando
noi, paghin le decime. Salute in Cristo».

Questi antichi diplomi, questi capitolari tutto ci rivelan lo spirito
di quel tempo, e pongono in essere le inclinazioni del re e del popolo,
della Chiesa e della società. In questa primitiva legislazione,
nulla v'è di distinto, i diversi ordini d'idee vi si confondono e
si attraversan fra loro; le leggi ecclesiastiche non sono sceverate
dalle civili; il re fa capitolari per impor digiuni e levar le decime,
intantochè i concilii si applicano a stabilire la società domestica e
il governo politico. Invano si vorrebbe ordinare ciò che ivi è misto
e confuso: re, vescovi, cherici ed uomini da guerra, si comunicano e
prestano a vicenda lo spirito loro; v'ha feudalità nella chiesa e v'ha
chiesa nella feudalità; v'eran vescovi che portavano il falco in pugno
per la selva delle Ardenne, e v'eran uomini di guerra che portavan la
mitra e il pastorale dell'abate in segno della loro giurisdizione. In
mezzo a quella società, il regno di Pipino altro non è che una gran
riparazione a profitto della Chiesa; i cherici avean serbato memoria
degli spogliamenti ordinati da Carlo Martello, nè perdonar sapevano
una tale violenza; gli uomini d'armi perseguitar poteano la Chiesa
nel vigor della vita, ma i cherici gli aspettavano alla morte; quelli
erano i giorni per loro del ricatto, e Pipino redimeva i peccati del
padre suo. Ci rimangono diplomi e atti di donazione col sigillo di
Pipino, qual prefetto del palazzo; altri diplomi di larghezze e doni
più numerosi contrassegnano il tempo in cui egli fu re. San Dionigi va
continuamente ricevendo mense di terre e livelli; le chiese di Treveri,
di Metz, della Lorena, sono ricolme di doni. Oltracciò Pipino ha cura
di ampliar con costante sollecitudine gli altri beni ecclesiastici;
onde san Dionigi vede confermarsi le sue fiere; i monasteri di San
Martino di Tours e di San Michele hanno donazioni, e le chiese di
Nantua e di Figeac, ottengono, per diplomi, privilegi. Egli testimonia
in ogni luogo la sua gratitudine ai vescovi che il fecero re, ed
ai papi che sancirono la podestà sua. E Roma pur essa serba gran
riconoscenza per quanto Pipino fece a pro di Zaccaria e di Stefano, e
abbiamo una curiosa epistola del popolo e del senato romano al re de'
Franchi, in cui gli rendono grazie della libertà che ei ricuperò loro
di man dei Longobardi, ed egli ad essi risponde: «di rimaner fedeli
alla Chiesa di Dio e al pontefice».

Monasteri, chiese, pontificato, tali son gli oggetti della protezione
del nuovo re dei Franchi; i cherici l'hanno innalzato al trono, i
cherici hanno santificato il suo regno, confermatogli il possesso della
corona e il capo del nuovo lignaggio fa stima di loro, però che niuno
saprà mantenersi in signoria, senz'assecondar la forza che ve l'abbia
recato.




CAPITOLO VII.

CARLOMAGNO E CARLOMANNO.

  Quistione intorno alla divisione del regno dei Franchi dopo
  Pipino. — Carlomanno. — Indole tutta germanica di Carlomagno. —
  Suoi natali. — Sua puerizia. — Portamento e statura sua all'età
  di ventisei anni. — Sue residenze. — Incoronazione. — Prima guerra
  d'Aquitania. — Duchi di questa provincia. — Cagioni dell'avversione
  de' Carolingi contra i duchi d'Aquitania. — Leggende intorno alle
  gesta di Carlomagno. — Romanzo di Filomena. — Le canzoni eroiche
  de' _Quattro figli d'Ammone_, e _d'Ivone di Bordò_. — Ragion vera
  delle guerre australi. — Trattati co' Longobardi. — Lettere di
  Stefano III a Carlomagno. — Berta in Italia. — Matrimonii. — Morte
  di Carlomanno. — Carlomagno re solo dei Franchi.

768 — 771.


Pipino, sublimato al trono de' Franchi, avea diviso l'eredità sua
tra i proprii figliuoli, a simiglianza di Carlo Martello, formando
la Neustria e l'Austrasia pur sempre due distinte frazioni nelle
conquiste dai Franchi compiute sotto i primi Merovei. Carlomanno, il
secondogenito di Pipino, fu quasi del tutto ecclissato nella storia
dallo splendor di Carlomagno, l'eroe delle croniche e dei canti epici.
Questo Carlo, che più tardi aggiunse al suo nome l'epiteto latino e
romano di _magno_ (il grande), era sostanzialmente d'origine germanica;
se non che per ben che si frughi in tutte le croniche e i diplomi,
dir non si può al vero in qual luogo, in quale città egli venisse al
mondo: tutte le città, in Germania, si attribuiscon l'onore d'avergli
dati i natali: Aix, Liegi, Carlostat e Monaco stessa, pretendendo i
Bavari che il gran Carlo discenda dalla schiatta loro; in ogni luogo,
dal Reno all'Elba, si trovano antiche immagini, e marmoree statue di
lui, venerabili monumenti che testimoniano l'ammirazione dei popoli e
la grandezza di quell'uomo[123]. La congettura più probabile si è che
Carlomagno nascesse nel castello d'Inghelheim, vicino a Magonza, chè
Magonza pur essa vuole per sè l'antico imperadore; le ruine romane,
le torri che fronteggiano il Reno, portano il suo nome, e fra quelle
reliquie dei secoli, fra quei lembi di mura sospesi in cima dei monti,
dove il sole indora i pampini del Joannisberg, l'eco sempre risponde:
Carlomagno!

Gli annali di Fulda il fanno nascere a' dì 26 di febbraio dell'anno
742; a' dì 2 di aprile il continuatore di Fredegario; gli uni si
contentan di dire ch'ei nacque a Natale, gli altri a Pasqua, chè
richiedevasi una solennità cristiana a celebrar con le sue feste i
natali d'un uomo che stampò si grandi orme nei secoli. Il Reno tutto
germanico, la Svevia, la Franconia, la Baviera e gli antichi vescovadi
voglion per sè i primi anni della vita di lui; nulla vi fu di neustro
o meridionale, nell'origine sua, nelle sue forme, ma sol vi domina
l'impronta tedesca. Non pertanto Eginardo, il diletto segretario di
Carlo, dice ch'egli ebbe la Neustria, e Carlomanno l'Austrasia; ma il
continuatore di Fredegario, sì esatto sempre, dà a quello l'Austrasia
ed a questo la Neustria; e l'indole tutta germanica di Carlomagno,
creder farebbe che questa opinione sia la più vera. E dove passa egli
la prima sua giovinezza, e in quai luoghi dà egli i suoi diplomi? Nelle
città del Reno, della Svevia o della Franconia, da Magonza o da Liegi.
Del resto questa divisione di patrimonio durò brevissimo tempo, e dopo
abbiamo una confusion perpetua di terre e di dominii.

Gli annali di maggior fede nulla dicon dei fatti e delle azioni di
Carlomagno nella sua puerizia, ed Eginardo medesimo confessa di non
saperli[124], chè a que' tempi le croniche dei monasteri, non trattavan
degli uomini se non quando giunti all'età dell'operare. E come de'
suoi primi anni, così siamo all'oscuro dell'educazion sua, la quale,
quanto alle lettere, fu trascuratissima, da che fatto adulto, appena
formar sapeva la cifra del suo monogramma. La guerra, ovver la caccia
nei boschi di Turingia o delle Ardenne, formavano la sola educazione
dei re o condottieri d'uomini alemanni. Le canzoni eroiche, monumenti
dell'antico spirito nazionale, con più autore s'intrattengono degli
anni giovanili di Carlomagno, e nel decimoterzo e decimoquarto secolo
si raccontavano le maravigliose avventure che accompagnavano l'apparire
al mondo di questo fanciullo; il romanzo di _Berta dal gran piè_ ci
rivelò la nascita sua romanzesca e misteriosa, e altri romanzi narrano
come il robusto giovinetto si trovò obbligato di lasciar la Francia per
tradigione dei bastardi di Pipino, e come egli andò a militar sotto il
re Gaiafro di Toledo, la cui figlia ebbe in isposa, e come dopo alcuni
anni venne a riconquistar il proprio suo reame, di che i bastardi
spodestar lo volevano.

Or chi avrebbe saputo contendere a Carlo il retaggio degli avi suoi, a
Carlo, significazione in atto della forza medesima? Tutti i monumenti
ce lo rappresentano di grandissima statura, e le pitture alemanne son
foggiate sulla stampa di una specie di gigante o di san Cristoforo.
Nella cattedrale e sulle piazze pubbliche di Aix, a Magonza, a Monaco,
dappertutto Carlomagno è rappresentato quasi altro Golia; la statura
sua è di oltre sei piedi; l'aspetto più che mai bellicoso; gli occhi
grandi, vivi, ardenti, risentiti i lineamenti del volto; tutti gli
arnesi ch'ei toccava o trattava, son di tal peso, che tu diresti esser
egli stato di sovrumana natura. Ma il cranio che mostrasi ad Alx, e
fu dai canonici conservato in una custodia d'argento indorato, è egli
veramente quel di Carlomagno? La sua straordinaria grandezza dimostra
ch'esso appartener non potè se non a un gigante[125]. A que' tempi la
forza del corpo molto entrava nella potenza morale d'un capo; onde
è che Pipino, a farsi perdonar la sua picciola statura, e la grossa
sua corpulenza ebbe bisogno di abbattere un lione in furore, dopo di
che il soprannome di Breve[126] non fu più tolto per ischerno, e il
re de' Franchi mostrar dovette ch'ei possedeva la forza e la vigoria
necessaria a sostenere il comando.

Per le canzoni eroiche intorno la puerizia di Carlomagno, egli ebbe
dunque la forza e la vigorìa di suo padre, e la bella statura di Berta,
la nobil figlia della Germania; sua madre gli trasmise quell'impronta
di maschia bellezza e quella maestosa ed altera statura che la
tradizione gli diede, ond'è che quando la cronica di san Dionigi
descriver vuole, sull'autorità di Turpino, la figura di Carlomagno,
gli dà tutte le forme e tutta la possa d'un gigante. «Uomo era di
gran corpo e statura; alto sette piedi de' suoi; avea rotondo il
capo, gli occhi grandi e grossi e sì ardenti che quand'era in collera
scintillavano come carbonchi; grosso e diritto il naso, ed alquanto
elevato nel mezzo; neri i capegli, la faccia colorita ed allegra. Era
di sì gran forza che stendeva, come niente fosse, tre ferri di cavallo
insieme uniti, e levava in palma di mano da terra in aria un cavaliere
armato. Con la sua spada Gioiosa ti tagliava netto un uomo a cavallo
coperto di tutt'armi. Era ben proporzionato in tutte le sue membra; e
il cingolo suo era lungo sei spanne, senza i lembi della coreggia che
pendean fuor del fibbiaglio.» Tale si era la persona del gran Carlo.
Egli e Carlomanno furono amendue incoronati nel medesimo giorno, l'uno
a Noyon, l'altro a Soissons, e le acclamazioni dei Franchi confermarono
il partimento che fece Pipino dell'eredità sua, ma esso non piacque
altrimenti ai due fratelli, i quali non mai fermamente si accordarono
intorno all'amministrazione delle terre loro. I cronisti passano
sotto silenzio le protestazioni o le opposizioni che sorger poterono
tra' fautori de' Merovingi, nè oramai più si trovano che lievissime
tracce della famiglia di Clodoveo, così sacra com'era tra i Franchi;
i cronisti, tutti dediti alla schiatta di Pipino, più non ne parlano,
ovver gittano sol qualche parola in segno di dispregio ad annunziar
la fine di Childerico, o d'alcun altro dei rampolli di questa famiglia
reale; nuovi interessi sottentrano agli antichi, e le prime affezioni
se 'n vanno.

Intanto ecco scoppiar una guerra, che ricorda in certo modo i diritti
de' Merovingi, ed è quella d'Aquitania. Nel mezzodì s'era infatti
più particolarmente che altrove, conservata l'affezione pe' figli
di Clodoveo; i primi di quei duchi aveano avuto Cariberto re di
Tolosa e figlio di Clotario II, per antenato, nè mai s'era interrotta
la successione, e uscito n'era quell'Eudi stesso che combattè sì
valorosamente i Saraceni, ed a cui fu figliuolo quell'Unaldo o Unoldo,
il quale, insiem con gli Aquitani, fece accanita guerra a Carlo
Martello quando tentar volle d'assicurarsi la corona; guerra non di
schiatta solo contro schiatta, ma sì ancor di dinastia contro dinastia.
Pipino invece tenne l'arte di gittar la discordia in quella famiglia,
e la sanguinosa istoria di Atone e d'Unaldo, rende ancor testimonio
dei modi che tennero i Carolingi verso i Merovingi d'Aquitania, da
essi fatti tonsurare e monacare a simiglianza del terzo Childerico.
Se non che, alla morte di Pipino, Unaldo esce tutt'a un tratto
dal suo monastero e rizza lo stendardo a proclamar l'independenza
dell'Aquitania, sperando col passaggio d'un regno all'altro di far
rivivere i diritti d'un Merovingio ridotto allo stato monacale. La qual
sedizione dovette, senza dubbio, esser duramente repressa da Carlo,
però che assecondar essa poteva le pretensioni dei discendenti di
Clodoveo nella Neustria. Egli convocò un parlamento, a cui intervennero
suo fratello Carlomanno, i conti, i fidi leudi ed i vescovi, e fu
deliberata la guerra, importando egualmente ai due fratelli di
comprimere le idee che favorir potevano il ritorno e la podestà
dell'antico lignaggio. Passaron indi entrambi uniti la Loira, ma poi
entrati, lungo il cammino, in discordia fra loro, a cagion che niun dei
due era contento della porzion sua di eredità, Carlomagno, che vuol
maggioreggiare, si riman solo a guida della spedizione, e Carlomanno
si ritira insieme co' suoi. Ecco dunque i Franchi nelle provincie del
Mezzodì, ridurre ad obbedienza le antiche città, i municipii romani o
le campagne soggette ai vescovi visigoti. Gli Aquitani furono vinti
da questi leudi germanici, e da questi bene armati e bene montati
Austrasiani.

A simiglianza di Carlo Martello, Carlomagno corre l'Aquitania da un
confine all'altro, e vien sino alla Dordogna, e la città di Fronsac
che si vede su quelle alture, è una delle sue edificazioni, fatta a
mantenere il dominio franco sui popoli meridionali, che quando tener
volevasi il piè sul collo ai vinti si rizzavano castella e fortezze. Le
città meridionali degli Aquitani godevano di maggior civiltà che non
quelle brumali del Reno e della Mosella, e il passaggio di Carlomagno
in Aquitania fu contrassegnato da carte e diplomi a favor delle chiese
e dei monasteri; di colà ci venne anzi fino in Guascogna, terra de'
Pirenei, che fu allora da lui data in feudo a un signore indicato sotto
il nome di Lupo, uscito, dicon le croniche, dalla stirpe merovingica
e nipote del duca legittimo, il quale si fece di volontà sua vassallo
di Carlomagno, consegnandogli per pegno della sua fede il proprio zio
Unaldo, ch'era venuto a cercare un rifugio in que' monti, e così, dicon
le leggende, l'agnello fu divorato dal lupo.

Più non ebbe quindi contrasto la sovranità di Carlomagno in Aquitania.
Un romanzo quasi contemporaneo per titolo Filomena, racconta, con
belle avventure, tutte le conquiste meridionali di Carlomagno, cui
mescola spesso e confonde con Pipino, e massimamente nell'assedio di
Carcassona. In questa Filomena abbiamo un miscuglio di realità e di
finzione, chè l'immaginazion dei trovatori del Mezzodì avea gran campo
nel racconto delle grandi gesta di Fier Braccio, e Carlomagno divenne
l'eroe delle leggende meridionali, e insieme delle canzoni eroiche del
Nord.

Le guerre oltre la Loira, sono anch'esse personificate nel romanzo dei
_Quattro figli d'Amone_, antica espressione delle avversioni tra le
razze del Mezzodì e quelle del Settentrione. Rinaldo di Montalbano, la
cui storia si fece di poi tanto popolare, era figliuolo d'Amone, della
famiglia meridionale di Dordogna. Amone viene alla corte di Carlomagno
co' suoi quattro figli Rinaldo, Ricciardetto, Alardo e Guicciardo,
per fargli omaggio, senza dubbio, come duchi d'Aquitania. Rinaldo
giuocando agli scacchi[127] spacca la testa con uno scacco a Bertolotto
nipote o bastardo di Carlomagno, onde tosto è intimata la guerra,
e il re furibondo convoca i paladini; e Ivone, duca di Guascogna,
prende a difendere il duca Amone, nel suo feudo della Dordogna; in
quella forma che Lupo pigliò già per poco la difesa d'Unaldo. Quante
meraviglie nell'assedio di Montalbano, dove la schiatta meridionale
fece tanti prodigi! I figliuoli d'Ammone son tutti colà entro chiusi;
trasportativi sul rilucente suo dorso dal nobil destriero Bajardo, e
si apparecchiano alle difese, magnanimi e prodi come sono. L'assedio
di Montalbano è lungo e notabile per le sue vicissitudini, da ogni
parte di questo poetico racconto scritto dalla razza meridionale,
traspar l'odio contro Carlomagno, uomo del Nord che viene ad imporre il
suo giogo alle nobili città del Mezzogiorno. Il romanziero quindi lo
rappresenta qual uom vendicativo, ridicolo, in balia al capriccio de'
suoi baroni ed al dispregio de' figli suoi, tanto che ti par non già
d'essere a' tempi della nascente grandezza della schiatta carolina, ma
sì a quelli del decadimento suo e della sua ultima ruina sotto Carlo il
Semplice.

La canzone eroica intorno ad Ivone di Bordò appartien pur essa
all'epopea delle guerre d'Aquitania e di Guascogna. La cronaca spesso
non toccava che un motto appena, non facea che un arido e steril
racconto di questa o quella guerra; la canzone eroica all'incontro
raccontava tutte le geste della cavalleria, e raccoglieva mille
tradizioni in un fascio. Il romanzatore non curasi dell'esattezza dei
fatti o del colore degli avvenimenti; egli inventa, orna e cinge di
leggende d'oro l'immagine di Carlomagno, il cui nome risuona per più
secoli dopo. I cartolari delle badie si contentan di dire: «Re Carlo
venne ad abitar le celle nostre nelle feste di Pasqua o di Natale, e
vi celebrò le solennità della Chiesa». Le canzoni eroiche ci danno a
conoscer la vita delle caccie, delle corti plenarie, il tumulto delle
battaglie, l'intima condizione di quella società fuor delle solitarie
mura dei chiostri.

Dato termine alla guerra d'Aquitania, Carlomagno fa ritorno nelle sue
città dei Reno e della Svevia, dimora sua gradita; non così Parigi
dov'egli mai non abita, e passa indi rapidamente a Compiegne. Le sedi
a lui più care sono alcune grandi mense o tenute regali nelle diocesi
di Giulieri, Seltz, Vormazia, Magonza; e visitar gli piace i fiumi
della Schelda, del Reno, della Mosella e del Meno[128], e le foreste
delle Ardenne e delle Montagne Nere. S'ei tiene gran corte o corte
plenaria il fa sempre nella Germania; la Neustria fu sol per poco
porzion del retaggio suo, perpetua è la confusione del patrimonio
ereditario tra lui e Carlomanno; nessuna esattezza nè distinzione. In
una di tali corti plenarie fu trattato del matrimonio di Carlomagno
con una delle figliuole di Desiderio re dei Longobardi, poichè al par
di Carlo Martello, di Pipino, Carlomagno anch'esso non ha una moglie
sola; sposato già ad Imiltrude, di franca origine, egli abita con
essa i palazzi, le ville, e nondimeno Berta sua madre vuol dargli in
moglie Desiderata, figliuola di Desiderio re de' Longobardi. L'unità
del matrimonio ancor non è di domma fra quegli uomini violenti, che
pigliano, a grado delle loro passioni, una o più compagne; e non è
raro vederne tre o quattro nei palazzi de' leudi, argomento ai solenni
rimproveri che loro indirizzano i papi, custodi come sono della santità
e della purità dei costumi.

In questo trattato di nozze con Desiderata certe ragioni di materiale
interesse entravano nella gagliarda opposizione che fecero i papi
all'imeneo di Carlomagno con una figlia di Lombardia. Vero è che
Desiderio non erasi, ad esempio degli altri re de' Longobardi,
chiarito inimico della santa sede, ma pur facendosi alteramente suo
protettore, non avea lasciato d'impor certe condizioni al papato; e
oltracciò Stefano III, che sedea sul soglio di san Pietro, con ribrezzo
vedeva la congiunzion delle due monarchie franca e longobarda, in
questo parentado. E chi fu il difensor di Roma, allorchè il papato,
assalito dalle forze de' Longobardi, manifestò i suoi pericoli al
mondo cristiano? Non altri che Pipino co' suoi leudi di Austrasia e di
Neustria, che varcate le Alpi co' gravi loro cavalli, furon tosto, per
ragion di conquista e per la forza dell'armi, signori delle città di
Lombardia.

La sovranità temporale dei papi, venia lor parimenti da Pipino, il
quale, in contraccambio, avea da essi ricevuto il titolo di patrizio di
Roma; ed ora, se il re franco e il re longobardo collegavansi con un
matrimonio, il pontificato non avrebbe avuto più chi il proteggesse e
vendicasse, e questo era ciò che profondamente affliggeva Stefano III,
onde quand'ei seppe l'andata di Berta a Pavia e a Ravenna, affrettossi
di scrivere a Carlomagno: «Sappiate[129], o gran re, che ella è cosa
empia pigliare altra moglie, oltre quella che avete; vi sovvenga,
eccellentissimo figliuolo, che il nostro predecessore di santa memoria,
fece istanza col padre vostro affinch'egli non ripudiasse vostra
madre, e che Pipino anche aderì alle istanze sue. Sarebbe invero cosa
lacrimabile che la nobil nazione dei Franchi, si lasciasse corromper
dalla perfida e puzzolentissima gente dei Longobardi, la quale non
si conta pur nel numero delle nazioni, e da cui certo è esser nata
la stirpe dei lebrosi[130]... Or qual comunione vi può essere tra la
luce e le tenebre, tra il fedele e l'infedele? Pigliatevi, ad esempio
degli illustrissimi e nobilissimi re della stessa vostra patria, una
bella moglie della nobil gente dei Franchi, e pigliatela per amore,
rinunziando a mescolare il vostro sangue con le nazioni straniere. Così
fece l'avolo vostro, così il bisavolo, e così il padre, che mai non
vollero menar moglie fuori del regno».

Stefano III, manifesta continuamente le sue paure, in una sfilata di
lettere indiritte ai grandi, a Carlomagno ed a Berta, già scesa in
Italia, che persiste pur sempre nel suo disegno di parentado con la
stirpe longobarda, come nodo di pace fra loro, e le pratiche sono già
sì innoltrate che non si può tornar più addietro. Desiderio altro non
è che un vassallo, e Carlomagno è ben contento ch'ei lo mostri con
pubblici omaggi, e già vede in fantasia risplender sulla sua fronte
la corona di ferro; Desiderio non ha figli maschi[131], e sarà suo
successore.

Desiderata divien dunque, a dispetto del papa, la seconda moglie di
Carlomagno, e poichè dispiacer non vuole al potentato de' Longobardi,
di cui suo figlio ha bisogno, si fa mediatrice d'accordo tra Stefano
III e Desiderio. I Longobardi, già s'erano, all'uso lor soldatesco,
dalle città di Milano e Pavia precipitati sul territorio romano,
avevano occupata la Pentapoli, ed eran quasi alle porte di Roma.
Stefano ha quindi ricorso a Carlomagno, perch'egli faccia rispettar
la donazione di suo padre a Roma ed a san Pietro; e Carlomagno porge
benigno orecchio alle preghiere di Stefano III, e fa che Desiderio,
per mezzo di arbitri da lui mandati, debba contentarsi del regno di
Lombardia, e rispettar la donazione di Pipino, non avendo egli ragione
alcuna sul dominio di San Pietro. «Questo accordo assicura a Carlomagno
la preminenza in Lombardia in uno ed in Roma; patrizio della città
eterna e protettor dei papi, egli è altresì il signor sovrano del re
dei Longobardi, e al primo atto di fellonia di costui potrà scender
dall'Alpi, per fargli batter la guancia della temerità sua. Egli è
già re dei Franchi, già alto signore dell'Aquitania, e presto anche
l'Italia diverrà una pertinenza della sua corona.

Da Imiltrude, sua prima moglie, avea già Carlomagno avuto un figliuolo
per nome Pipino, quand'ebbe a menare in seconda moglie Desiderata,
che varcò le Alpi in compagnia di Berta, e fu da essa condotta in una
delle regie ville nella foresta delle Ardenne. Ora in queste ville
risedevano ordinariamente i re franchi e i prefetti del palazzo, ed
erano, come a dir, masserie ben coltivate, sparse in mezzo a paesi
incolti, e formavano i redditi principali della corona, amministrate
da maggiordomi secondo la forma romana e le consuetudini dei coloni
naturali delle Gallie. Quali di siffatte masserie appartenevano ai
monasteri, alle badie, ai vescovadi, e quali al re; i leudi, i conti
ed i duchi ne avean pure di ragguardevolissime, ed ogni uom d'armi
possedea la sua terra lavorata a profitto suo dai coloni.

Se non che presto questa Desiderata venne grandemente a noia di
Carlomagno, o fosse per quanto il papa gli avea detto intorno alla
volubilità ed ai vizi della gente longobarda, o fosse per memoria del
suo primo imeneo con Imiltrude. Che che ne sia, fatto sta che sei mesi
dopo appena, egli già intona di volerla ripudiare, senza rispetto alle
rimostranze di Berta, come se il sangue de' Franchi parlasse contro
quel de' Longobardi, e l'uomo del Nord ripugnasse dal viver congiunto
alla donna che nacque a Milano. Ei caccia dunque alla fine Desiderata,
e quasi ad un punto si fa marito a una donzella della Germania di nome
Ildegarda; sì che all'età di ventinove anni egli ha già, tra ripudiate
e sposate, tre mogli, nè fa caso alcuno dell'unità matrimoniale.
Indarno Stefano gli rinfaccia i suoi adulterii, che egli sostiene
fermamente questa riotta contro il moral dettame del papato; siamo in
tempi che le passioni tuttavia trionfano, e la Chiesa non è ancor freno
sufficiente per uomini carnali che tutto si fanno lecito nell'ebbrietà
della vita. E che importa a Carlomagno del minacciar di Desiderio?
Egli saprà ben farlo stare a segno. Intanto tutti i malcontenti vanno
a cercar rifugio a Pavia od a Ravenna, nè sì tosto questo o quel leudo
ha, per suo peggio, rizzato bandiera contro i Carolingi, passa le
Alpi, e va a trovar il re longobardo per chiedergli aiuto. Or bene, la
corona di ferro inchinar si dee innanzi alla corona del re de' Franchi,
poichè fino a tanto che quest'ultimo ciò non ottenga, non vi sarà più
nè pace nè tregua per lui; e' si vuol rimuovere questo pericolo con
una spedizione oltre l'Alpi. Unaldo o Unoldo stesso, l'ultimo duca
d'Aquitania, è ito a cercar un rifugio a Pavia, mentre Desiderata
anch'essa corre a querelarsi alla corte dei Longobardi dell'oltraggio
ch'ebbe dai Franchi e dal re loro.

La monarchia cadde, a questi tempi, tutta nelle mani di Carlomagno
per la morte quasi subita di Carlomanno. E' non v'ebbe mai nessuna
intimità tra' due fratelli, nè mai fu ben determinata tra loro la
divisione del paterno retaggio, chè anzi i diplomi stessi attestano
una gran confusione nei termini dell'autorità loro; amendue regolavano
in comune l'amministrazion delle terre del Reno, della Mosella, della
Senna e della Loira, e nei tre anni ch'ebbe a regnar questa confusione,
saper non è dato se la Neustria o l'Austrasia fosse piuttosto dall'un
che dall'altro governata. Carlomanno passò di vita in una villa reale
chiamata di Samoucy, nella diocesi di Laone, giovanissimo ancora,
dicendo la Cronaca che appena avea compiuta l'età di ventun anno.

Lasciava Carlomanno due figli pargoletti, ma gli succederanno essi nel
regno? Se ancor durato avesse la legge di successione sacra già tra'
Merovingi, i due fanciulli avrebbero, come tante altre volte si vide
negli annali dei Franchi, ereditato in comune il paterno retaggio; ma
i Carolingi, lignaggio nascente, non destavano ancora quella religiosa
pietà che già i figli di Clodoveo destavano nell'antica razza dei
Franchi, da poco uscita delle foreste; la forza gli aveva innalzati,
nè doveano la legittima consacrazion loro ad altri che all'opera
dei papi, all'unzione dei vescovi, e l'eredità non era ancor legge
irrevocabile[132]. Carlomagno partecipò quindi, in una corte plenaria
che ei tenne a Valenciennes, la morte di Carlomanno a' suoi leudi, dopo
di che, agitando essi le loro lance, mossero, a guisa di conquistatori,
alla volta delle Ardenne, e piantarono i loro alloggiamenti nella
real tenuta di Carbonac, a poca distanza da Samoucy dove Carlomanno
era uscito di vita. All'aspetto di questa massa di gente, i conti, i
vescovi e gli abati di quel regno, vennero a far omaggio a Carlomagno,
e senza troppo guardare alle ragioni dei due fanciulli, inetti
com'erano a regnare ed a condurre i leudi alla guerra, furono, siccome
gli ultimi de' Merovei, destinati a vivere ed a morire nel chiostro,
serbata lor la tonsura, simbolo dello spirituale servaggio; chè tra
loro, chi più non avea lunghi e ondeggianti i capegli come la criniera
dei nobili corsieri delle foreste germaniche, non poteva esser nè
re nè conte mai. Gerberga, la vedova di Carlomanno, passò le Alpi,
e venne anch'essa a cercar rifugio presso i Longobardi, temendo la
condanna del chiostro e le persecuzioni di Carlomagno divenuto re di
tutta la nazione dei Franchi. Eccetto alcuni pochi che rimasero fedeli
a Carlomanno, e seguirono oltremonti la regina Gerberga, tutti i
possessori delle terre, i conti, i vescovi e gli abati fecero omaggio
al nuovo signore.

Di quivi ha principio, propriamente, il regno di Carlomagno, poichè
d'indi in poi si vengono spiegando le grandi conquiste e l'ordinamento
politico dello stato, altro non essendovi, sino alla morte di
Carlomanno che qualche editto sciolto e qualche diploma di donazioni
al chericato. Così, a mo' d'esempio, un diploma di Carlomagno, dato in
Aquisgrana agli idi di gennaio, fa una donazione al monastero di San
Dionigi, e un degli idi di febbraio concede alla chiesa di Metz certe
franchigie, e l'esenzione da ogni regia giurisdizione; innanzi la sua
morte, Carlomanno conferma le immunità della chiesa di San Dionigi;
alle calende d'aprile Carlomagno accresce i privilegi al monastero di
Corvia, e conferma quelli tutti della badia di Sithieu, o San Bertino.
Ben si vede che la stirpe di Pipino ha bisogno del sostegno della
Chiesa per far confermare la sua regia dignità, e si collega co' papi,
bisognosa com'è di quel religioso carattere, che la Chiesa solo può
dare. Donde tanta sollecitudine per tutti gli argomenti che riguardano
il cristianesimo e il pontificato, chè Carlomagno vuol essere il
figliuol diletto di Roma prima d'essere imperadore romano, e amicarsi
il pontificato perch'ei n'ha d'uopo a compiere il suo vasto disegno
d'impero, e a quella guisa che Pipino erasi conquistato il papa per
farsi re, così Carlomagno gli porge la mano per farsi imperatore.




CAPITOLO VIII.

CAGIONI CHE AGEVOLANO A CARLOMAGNO LE SUE CONQUISTE.

  I Franchi tutti sotto il medesimo scettro. — I compagni di
  Carlomagno secondo le cronache. — Bernardo. — Orlando. — Rinaldo.
  — Uggero il Danese ed altri. — La baronia secondo le canzoni
  eroiche. — Gli eroi de' poemi epici. — Franchi. — Borgognoni. —
  Aquitani. — Bretoni. — Austrasii e Neustri. — Ordinamento militare.
  — Prese d'armi. — Tattica. — Armi tolte dai Romani. — Il bottino.
  — Composizione dell'esercito. — Fortificazioni. — Cavalli. —
  Armature. — Cognizioni di Carlomagno.

771 — 780.


In questa società tutta armigera non v'è quasi spazio tra la puerizia
di Carlomagno e le sue conquiste; non sì tosto egli si sente forte
abbastanza, entra in lizza, non sì tosto ei possiede un po' di vigoria
e di scienza militare, ei le pone in opera per accrescer di nuovi
popoli il suo retaggio. E non è già senza grande studio e fatica ch'ei
giunge a farsi conoscer degno discendente di Carlo Martello e di Pipino
il Breve; entrambi questi capi avean principato col rendersi famosi per
le geste loro, e Carlomagno anch'esso pagar dee il debito suo, e gli
convien conquistare, e reprimere e ributtare le invasioni altrui, chè
la stirpe carolingica non è ancor tanto antica da potere scioperarsi
in ozio molle come i Merovei. Ond'è che appunto niun intervallo v'ha
tra la puerizia di lui e la guerra contro gli Aquitani, poichè egli non
avea più di trentun'anno quando calò dalle Alpi a conquistare il regno
dei Longobardi[133].

Se non che Carlomagno si trova avere in mano forze assai più
ragguardevoli che non i deboli re della schiatta merovingica, i quali
appena regnavano sopra frazioni di popoli, essendovi a' tempi loro re
d'Austrasia e di Neustria, e altri capi che governavano l'Aquitania e
la Borgogna, e la guerra civile struggeva la forza di quelle razze,
che si premevano e incalzavano senza traboccare al di fuori, e il
sangue scorreva a fiumi in quelle guerre di famiglia contro famiglia
e schiatta reale contro schiatta reale, sì che i tempi dei Merovingi
rinovavan l'esempio delle guerre fra tribù erranti sulla terra ch'elle
si contendean fra loro. Carlomagno si trova in condizione più agiata;
egli ha tutte raccolte sotto il suo freno le sparse membra della gran
famiglia de' Franchi; Carlomanno, che avea una parte del retaggio,
è morto anch'esso, ed egli s'è impadronito de' suoi dominii; non vi
sono più re, nè capi fra i Neustri, i Borgognoni o gli Aquitani che
contrastar gli possan lo scettro; ognuno che ha nome di Franco muove
sotto le insegne sue; egli è di tutti capo, di tutti supremo signore,
ed ei pone suoi Conti a governar que' paesi, i quali senz'alcuna
renitenza ubbidiscono[134]. Carlomagno, or ch'egli è re solo di tutti,
ben sa che gli è d'uopo impiegar continuamente la nazion bellicosa
ch'ei regge; se non la guidi alla conquista essa userà la forza sua
nella guerra civile, non altramente che fece già sotto i Merovei; sono
uomini valorosi ed ardenti, che vogliono esser condotti attraverso di
fiumi e di monti su nuove terre, onde por debbe ogni studio, ogn'arte
sua a scagliare i suoi compagni d'armi sui popoli e sui territorii
vicini, però ch'ei saziar li dee di preda, di terre, di dominii, a
evitar ch'ei si divorin fra loro.

In opera sì difficile e lunga come questa è, Carlomagno non può far
da sè solo, onde sotto lui ed intorno a lui s'aggroppano capi e conti
esperti in guerra; impossibil sarebbe ad un sol uomo imprendere ad
eseguir tante cose, ed intorno a ogni grande intelletto, vediamo uomini
di seconda schiera, che son come la mano e il sostegno dell'opera sua.
Ora, da due fonti attigner si dee, per chiarire le imprese dei conti
che seguiron Carlomagno nelle lontane sue spedizioni, e son le cronache
e le canzoni eroiche. Le prime così sterili come sono in sostanza,
ricordano appena qualche nome proprio, e Carlomagno è quel solo ch'ivi
muove e si agita per le battaglie, siccome _principio e fine_; Eginardo
non cita più che tre o quattro prodi che fan corteggio al suo signore,
e se il monaco di San Gallo offre qualche più prezioso documento, si
è perchè questa cronaca fu scritta sulle tradizioni e sulle canzoni
eroiche medesime. La seconda delle fonti da me accennate, sono a
proprio dire i grandi poemi di cavalleria in cui trovansi in copia
nomi propri, e famiglie e baroni che aiutarono, tradirono o esaltarono
Carlomagno; ivi il principe non è mai solo, ma circondato dal consiglio
de' suoi leudi, de' suoi guerrieri: consigliasi con loro, nè mai
muove alla battaglia se non dopo la deliberazione di tutta l'alta sua
corte, e ci son famiglie intere che si danno alle gesta eroiche, o
al tradimento. Cotesti racconti fanno di questo modo muovere intorno
a Carlomagno una moltitudine di conti e di baroni che gli servono di
corteo.

Nelle cronache maggiori sono citati parecchi nomi di paladini, Orlando
primo di tutti; esse il fanno conte, soltanto, e guardiano delle
marche di Bretagna, e gli danno il nome di _Rudlando_[135], e dicono
ch'egli era un uomo di gran gagliardia; a lui è commesso più volte di
ridurre al dovere il popolo di Bretagna, e muore a Roncisvalle[136].
Nelle cronache si parla pure d'un conte di nome Bernardo[137], zio di
Carlomagno, paladino esperimentato e dotto in guerra, a cui il nipote
affida il comando d'una parte dell'esercito che cala in Italia contro
i Longobardi, e suo fu il consiglio di partirlo in due schiere, l'una
da scendere pel Monte Cenisio, l'altra pel monte di Giove nel medesimo
tempo. V'è altresì parola d'un altro paladino di nome Rinaldo o
Regnoldo[138]; ma ei si rimane oscuro, senza niente avere che suggerir
possa al pensiero esser egli il _Rinaldo_ di _Montalbano_ delle antiche
leggende poetiche.

Sono pur dalle cronache nominati fra i conti di Carlomagno, un Amberto
ch'esse fanno conte di Bourges, ed a cui sostituiscono Stormino; un
Abbone o Alboino, conte di Poitieri; un Guibaldo, conte di Perigueux;
un Ittieri di Chiaramonte; un Bollo di Puy; un Orsone che piglia il
governo di Tolosa, un Amone d'Albi, un Roardo di Limoges; i quali
tutti dovevano esser uomini di grande affare, e di valentia, da che
Carlomagno partì fra loro il governo delle Aquitanie. Finalmente
il monaco di San Gallo ci ha conservato alcune tracce della vita di
Uggiero il Danese, un di quei capitani nati senza dubbio fra le nazioni
scandinave, che vennero ad offerire il braccio loro a Carlomagno. A
quanto ne dice il cronista di San Gallo, quest'Uggero, fuggitivo,
ricoverossi tra i Longobardi, temendo la presenza e il corruccio
dell'adirato suo signore.

Tutte queste narrazioni delle cronache son povere di nomi propri, e
spoglie, in generale, di grandi caratteri storici. Così non è delle
canzoni eroiche, nelle quali anzi spiegasi tutta la pompa delle epopee
carolingiche, e intere famiglie di baroni risplendono. Il semplice
conte Orlando delle cronache diventa ivi quel valente paladino che
scuote i monti e affetta i giganti saraceni, con Rinaldo di Montalbano
allato e la famiglia del vecchio Amone nel suo castello di Dordogna,
e con Uggero il Danese, anch'esso grande ammazzator d'Infedeli. Poi tu
vedi comparir Guglielmo Corto naso[139], Garino il Loreno, Lamberto il
Corto, Gualtieri di Cambrai, e già si mostrano i Bracci di ferro, le
Lunghe Spade, i Girardi di Rossiglione[140] e gli Amerighi di Narbona.
I quali baroni tutti si accerchiano intorno alla gran figura di
Carlomagno, lo servono coi loro consigli, colla forza del loro corpo,
col valore del braccio loro, nè possono andar separati da questo signor
sovrano, di cui formano, come a dire, l'aureola.

L'idea dei dodici baroni che risiedono alla corte di Carlomagno, è,
si vede chiaro, posteriore al suo regno; noi la troveremo da per tutto
nelle canzoni eroiche, ed è un anacronismo che rinasce a ogni poco. Il
titolo di barone altro non può quivi significare che un capo di quelle
famiglie, o d'alcuna di quelle nazioni che si aggreggiano intorno
al trono dei carolingi. Ci sono Borgognoni, Aquitani, Franchi della
Neustria e dell'Austrasia; paladini che abitan le rive del Reno, della
Loira, della Garonna, della Dordogna, e già regnano le antipatie di
razza, e i Maganzesi non possono patir gli Aquitani. I Franchi sono
anch'essi fra loro divisi per certe lievi disparità di costumi e di
consuetudini, le quali trapelano dai canti e dai romanzi di cavalleria
che ci narran le gesta dei paladini di Carlomagno. E quanto tempo
ci volle per cancellar queste lievi disparità fra razza e razza, fra
popolo e popolo!

Fra gli uomini prodi e valenti, fra i paladini di Carlomagno son misti
i traditori e felloni, e poichè ogni affetto dell'anima vuol essere
personato, questi ultimi appartengono alla famiglia maganzese, al
lignaggio dei Ganelloni, o alla razza guascona di Olderigi, di cui
tanto suonano le canzoni eroiche. A quel modo che si magnificarono
le vittorie di Carlomagno, così scusar si vollero le sue sconfitte;
chè quando un grande nome risplende sulla terra, i disastri che gli
succedono, non sono mai, per opinion dei popoli, procedenti da cause
naturali, ma sì da fellonia e tradigione. La conquista del regno de'
Longobardi, è tanto rapida, tanto intera da non lasciar punto supporre
che tradimento umano ci avesse luogo; in sei mesi i Franchi passan le
Alpi, e tutto è finito; all'incontro nella guerra oltre i Pirenei,
dove accadde la funesta rotta di Roncisvalle, le canzoni eroiche ti
schieran da bella prima dinanzi tutta la famiglia dei paladini leali,
di quei prodi e valenti che combatterono a fianco dell'imperatore; poi,
dopo questa nobile schiera, vengono i felloni, coloro che vendono gli
eserciti, e sono, come dissi, rappresentali nella persona di Ganellone.
Il pio arcivescovo Turpino è il cantore di tutta questa epopea; egli
si mescolava fra' combattenti, armato di mazza, poichè, cherico qual
era, non dovea versar sangue; pugnava, orava, confessava vero simbolo
del chericato, tal quale a noi lo additano le leggi di quei tempi e i
capitolari.

I compagni d'armi di Carlomagno pigliano tutti il nome di Pari e
Baroni dell'imperatore; i poemi dei trovatori confondon pur sempre le
date; scritti come furono nel secolo duodecimo, e nel decimoterzo,
verso i tempi di Filippo Augusto e del suo successore, essi portan
l'impronta delle instituzioni dei secoli in cui furon composti. Nè
sotto Carlomagno, nè sotto alcun de' Carolingi vi ebbero mai pari,
nè ancor nato era il baronaggio insiem col feudo dipendente[141], nè
ci eran pari laici, perchè ancor non v'erano nè duchi di Normandia,
di Guienna o di Borgogna, nè conti di Sciampagna, di Fiandra e di
Tolosa; nè tampoco ci eran pari ecclesiastici, perchè la gerarchia
degli arcivescovi e dei vescovi non s'era punto ordinata nelle
condizioni feudali. I trovatori, col trasportar le idee di un tempo
in un altro, facevano, sott'altre forme, lo stesso che i miniatori
delle immagini, i quali abbigliavano coi vestimenti del secolo in cui
viveano essi medesimi, personaggi del Vecchio e del Nuovo Testamento.
Laonde il titolo di barone o di pari nelle antiche conquiste dei
Carolingi, non dee interpretarsi se non nel senso di compagno d'armi
del capo signore[142], nè il conte Orlando fu altrimenti un pari del
re, com'ebbe ad essere il duca di Normandia sotto san Luigi e sotto
Filippo il Bello, ma un _graff_ di origine germanica o bretona alla
foggia dei Franchi di Clodoveo e dei Merovingi. Carlomagno raccoglieva
sotto il suo freno le tribù franche tutte quante: Borgognoni,
Neustri, Austrasii, Bretoni, Aquitani, e ognuna di queste razze era
rappresentata da alcuni particolari eroi, divenuti poscia i soggetti
dei poemi epici e nazionali.

Ragguardevoli erano tutte queste forze in mano di Carlomagno; e
quanto alle prese d'armi, facevansi esse tumultuariamente dopo qualche
deliberazione delle corti plenarie; però che a due tempi dell'anno,
Natale e Pasqua, il capo signore dava una specie di militar convegno a
tutti i capi della nazione o franca o romana, conti o vescovi che essi
fossero: a Natale deliberavano intorno alle leggi generali, a Pasqua
concertavano le spedizioni lontane della primavera e la conquista di
questa o quella uberifera terra, come dir la Sassonia, la Lombardia, la
Spagna. Tutta quella generazione non aveva altra passion che la guerra;
lo squillo della tromba saltar li facea come destrieri; i paladini non
potevan più contenersi nelle lor grosse e murate torri; chi parlava
lor di conquiste era il bene ascoltato: onde il rinomo di Carlomagno
a lui tutti tirar doveva i capi dell'armi, i conti bramosi di nuovi
dominii; anche i leudi più lontani accorrevano alle sue chiamate. Tutto
questo facea che le forze sue fossero superiori di numero a quante
altre gli erano opposte; chi seguiva le sue bandiere, chi accorreva
allo squillo delle sue trombe era certo di guadagnar qualche terra,
era certo della vittoria; e però a lui correvano in frotta; Carlo
Martello e Pipino avean lasciato alto grido di sè, e il figlio loro
ancor più l'innalzava. Fin dal principio del suo regno egli spiegava la
medesima attività, la medesima militar sapienza dell'avolo e del padre,
onde tutti in lui s'affidavano, ed egli guidava i vecchi commilitoni
che avean guerreggiato sotto Pipino, e i veterani che avevan veduto
Carlo Martello; la razza degli Austrasii mostrava d'aver conquistata
una potentissima superiorità sa tutta la famiglia dei Franchi; essa
durava nella sua prepotenza, e Carlomagno appariva come il simbolo di
quella vigorosa famiglia: sì che appena egli fa la chiamata, tolti si
affollano intorno a lui, alle sue bandiere, a' suoi pennoni, alla sua
orifiamma, e i suoi capitani sono uomini anch'essi il cui nome suona
lontano.

Nè questi capitani e uomini d'armi chiedono paga di sorta alcuna, chè
la guerra in loro è natura: e nessuno ha bisogno di scriversi per aver
sussidio in denari o soldi d'oro, chè tutti si forniscono e armano
a proprie spese[143]. Il capo supremo ascende l'Alpi, e di colassù
dice a' suoi soldati: «Ecco terre nostre! avanti!» e queste parole
maggior animo infondono che non la speranza d'una paga o d'un'agiatezza
regolare. Così fan sempre i Barbari, e così a loro imitazione i
capitani venuti in tempi di eccezione e di fanatismo!

Annunziata questa o quella spedizione, leudi e liberi compagni tutti
accorrevano, e assentivasi a quella al suon dell'armi ed allo strepito
dei carri. Debito era di chi possedesse alcuna terra d'accorrervi alla
più breve, ed indi i capitolari lo imposero per obbligo indispensabile,
e tutti coloro che possedevano alcun bene del fisco. Le armi eran la
cura principale dei conti e dei capi militari; con esse ottenevano la
vittoria, e però ben eran solleciti di dar loro tempra forte; quanto
ai monumenti d'arte, pochissimi ne abbiamo che riferir si possano ad
un'età sì remota, e le poche armature che ci durano, in modo autentico
provate dei secoli decimo ed undecimo, sono in parte divorate dalla
ruggine, quel dente distruttore dei secoli, quella vecchiarda che
lacera con l'ugne sue corpi che altri creduto avrebbe non poter perire
giammai. L'antiquario che fruga e cerca il vero, ammetter dee che i
Franchi tolsero quasi tutte le armi loro dai Romani: infatti, quando
una nazione barbara e conquistatrice accostasi ad una gran civiltà,
prima di tutto e ardentemente, accetta di quella le armi omicide
più raffinate e distruttive, e imita, tosto e per bisogno, i modi
perfezionati di uccidere e di conquistare.

Cotesto si fu evidentemente uno dei primi studi dei Franchi nelle
Gallie; pigliavano la picca e il giavellotto in luogo della chiaverina
troppo corta; allo scudo rotondo della nazion loro preferivan lo
scudo romano, come più atto a coprire il corpo, e l'elmetto insiem
con la visiera, perfette armature sì ben congegnate che i dardi non
vi passavano, furon parimenti sostituite a quella specie di berretto
di cuoio bovino, del quale i Barbari armavano il capo. Robusti di
corpo, com'erano, accettaron pur l'uso del piastrone o giaco di ferro,
e la lunga ed aguzza spada, sì ben temperata che la sua celebrità
passava di generazione in generazione, e serbavasene la genealogia
fra le tende del campo. I Longobardi e i Greci conoscevano anch'essi
certamente queste armi formidabili, ma non aveano a gran pezza i corpi
giganteschi dei commilitoni di Carlomagno, nè quella forza loro appena
credibile, chè gli elmi del decimo secolo pesan bene centoventicinque
libbre, e a grande stento ora sollevar possiamo con due mani quella
spada che i paladini maneggiavano come fosse una verga[144]. Portavano
essi anche la mazza, l'arma favorita dei cherici, perchè non versava
sangue; le quali mazze eran quasi tutte d'un tronco di cerro a nodi
appuntati, e talvolta tutte di ferro: con questa terribil arme alla
mano l'arcivescovo Turpino stramazzava gl'infedeli, e obbligavali a
confessarsi ed a ricevere l'assoluzione.

I cavalli degli eserciti di Carlomagno erano di razza migliore di gran
lunga dell'altre d'Italia, di Spagna e d'Inghilterra, e quasi tutti
venivano tolti dai pingui pascoli del Reno, della Baviera e della
Germania. Grandi di corpo, di gagliardo aspetto, e' serbavano per
gran tempo la natía loro salvatichezza, come i tori ferocissimi delle
Ardenne; poi domati, venivan bardati di ferro, e difesi così dai dardi,
dai giavellotti e dalla punta delle spade; la vita del paladino era
congiunta con quella del suo destriero, così come la vita dell'Arabo
con quella del suo corridore; tutti questi cavalli aveano lor nomi,
a simiglianza del _Baiardo_ dei quattro figli d'Amone; e quanta esser
dovea la forza di questo cavallo, se fu detto ch'ei il portò in groppa
tutti e quattro ad un tratto! Tutto ferro parean quelle osti a vederle,
splendean da lungi come l'incendio o la meteora, e la terra tremava
sotto i passi loro.

Se non che questa forza era pur sempre indisciplinata e salvatica,
nè i popoli che ubbidivano a Carlomagno si sarebbono punto distinti
dai primi Franchi, se quegli eserciti non si fossero appropriata la
gran tattica dai Romani, ed è cosa irrefragabile che esso Carlomagno
fu costante imitatore di Roma non solo nell'ordinamento dell'impero
suo, ma sì ancora nella condotta de' suoi eserciti; nè le sue erano
avventurose scorribande d'un capo di guerra, nè inondazioni a guisa
di torrente, senz'ordine, senza consiglio, senza tattica, ma in tutte
e tre le maggiori sue guerre contra i Longobardi, contra i Saracini e
contra i Sassoni il vedremo seguire gl'insegnamenti della scuola greca
e romana. Nè queste spedizioni con tanta vigoria di mente concepite,
furono tampoco una sola ispirazione del genio suo, chè anche assai
tolse dalle tradizioni dei capitani antichi; Annibale avea varcato le
Alpi prima di lui, e Scipione i Pirenei; le coorti aveano oltrepassato
il Reno, le legioni guerreggiato in Pannonia e in Dalmazia, e Cesare
insegnato i modi a compiere e a conservar le conquiste.

Egli non è punto a dubitar che questi principii, queste tradizioni
non giungessero fino a Carlomagno, e non l'aiutassero a svolgere i
pensamenti suoi militari; il vediamo tener lunghi assedii intorno a
Ravenna ed a Pavia, dunque aver dovea le macchine sì ben da Vegezio
descritte: l'ariete che abbatteva le mura, il corbo che le forava, e
quelle torri volanti che quasi per incanto innalzavansi al ragguaglio
de' più alti bastioni[145]. Al decimoterzo secolo già si vede l'arte
delle macchine di guerra tutto togliere dai Romani, chè i Barbari
stessi progrediscono naturalmente nei mezzi di distruzione, fanno
la guerra con entusiasmo, e son per istinto fecondi in maravigliosi
trovati. Carlomagno divide gli eserciti suoi in più corpi; ha una tal
quale cognizione della geografia, del paese; conosce i passi dell'Alpi,
e i luoghi deboli del regno dei Longobardi a quel modo che ei sa la
topografia dell'Ebro e dei Pirenei. Ei non è più un capo barbaro,
ma sì un uomo di gran mente, che pondera con sagacia, ed i compagni
ch'egli trae seco intorno a sè, sono educati alla sua scuola, sono
valenti soldati più disciplinati che quelli di Clodoveo non erano, e
padrone ch'egli è di tutte queste forze, il gran capitano intraprender
può l'opera sua militare, nè si arretra dinanzi ad alcuna difficoltà.
Andiamo di presente a vederlo nella prima delle sue spedizioni, in atto
di scender dalle Alpi per assalire la gagliarda nazione dei Longobardi;
tutto fia chiaro in breve, e principalmente la ragion di quelle rapide
conquiste, che nello spazio di quindici anni gli pongono in mano il più
vasto impero del mondo.




CAPITOLO IX.

L'ITALIA. — CADUTA DEL REGNO DEI LONGOBARDI.

  Condizioni del re Desiderio. — Papa Adriano. — Nuova occupazione
  del territorio di San Pietro fatta dai Longobardi. — Resistenza
  di Roma. — Ambascieria d'Adriano in Francia. — Partenza dei
  Franchi. — Passaggio dell'Alpi. — Assedii di Pavia e di Verona. —
  Carlomagno in Roma. — Sua esaltazione al patriziato. — La donazione
  di Pipino confermata ed ampliata. — Sommessione di Desiderio. —
  Caduta del regno dei Longobardi. — Rispetto di Carlomagno alle
  leggi longobardiche. — Incoronazione di lui a Monza. — Ridotti
  a soggezione l'un dopo l'altro i grandi feudi di Benevento, di
  Spoleti e del Friuli.

772 — 774.


Aveano i Longobardi cangiato di famiglia regnante alla morte di
Astolfo, per l'esaltazione di Desiderio, il _Desideratus_ delle
bolle romane. Da semplice conte di schiatta dalmata o istriana fatto
re, riconosceva costui l'innalzamento suo da Pipino, ed anche da
Stefano papa, il quale avea dato fortemente di spalla alla scelta
dei capi lombardi. Se non che tanta era, di necessità, la gara fra
Roma e Lombardia, che Desiderio ebbe in breve calde contese con
Adriano, succeduto a Stefano nel pontificato. Il re dei Longobardi
intitolavasi, per via dell'esarcato, rappresentante dell'impero greco
in Italia, rinnovellando così le gare degli imperatori contro i papi,
degli esarchi contro i vescovi di Roma, delle basiliche greche di
Ravenna, Verona e Milano contro il Vaticano e la Sede apostolica. Ma
papa Adriano sosteneva con invitta fermezza i diritti e privilegi del
pontificato, chè egli non era un papa venuto d'altronde, ma nato appiè
del Coliseo, e nodrito, per la famiglia sua e per la sua educazione,
di quello spirito di patriziato che avea sopravvissuto alle grandezze
della città eterna. Figlio com'egli era di Teodulo, duca di Roma e
console imperiale, ereditato avea la gara politica che sussisteva tra
la città del Tevere e la metropoli di Costantino sul Bosforo, onde,
avendo i Longobardi per successori dei Greci, nè aderir volendo ad
alcuna soggezione di Roma inverso Desiderio, manteneva in tutta la
forza sua la donazione di Pipino a favor della Chiesa. Quel re dei
Franchi, protettor della Santa Sede, più non viveva, e i Longobardi
avevano con ansia tenuto d'occhio le prime brighe del regno di
Carlomagno per farne lor pro ad assicurarsi la signoria dell'Italia,
nè sì antica essendo la donazione di Pipino da tenerla oramai per
irrevocabile, essi miravano ad annientarla all'uopo di ristabilire
la pericolante podestà loro. Desiderio facevasi quindi ad invadere il
patrimonio di san Pietro, senza rispetto alle immunità sue, e movea,
senza starvi a pensar sopra, contro di Roma, con lo stesso vigore dei
re longobardi della prima progenie. Nelle vene di Adriano scorrea, già
dissi, sangue romano, e nudrito dell'eroiche ricordanze della storia di
Roma, superbiva al contemplare il Coliseo, quelle reliquie dei templi
e dei palagi, quelle sante chiese dei martiri, sì che all'avvicinarsi
dei Longobardi, e al vederli coprir con le loro tende le sterili
campagne di Roma non si lasciò punto atterrire, ma fatte armar le mura,
e chiuder le porte, risolse, all'uso antico, di morire in mezzo ai
cittadini alla guisa dei consoli.

L'assedio di Roma continuava, per diecimila longobarde lance che ne
stringevan le mura, quando esso papa Adriano elesse una deputazione
di vescovi e patrizii romani, che si recassero alla corte plenaria
di Carlomagno a chiedere l'aiuto suo contro gl'invasori del sacro
patrimonio della Chiesa. Il figliuol di Pipino era succeduto al
padre in tutti i titoli suoi, e fra le leggende e inscrizioni che
chiamavan purpuree, quella pur trovavasi del patriziato di Roma, che
era la titolar magistratura dell'eterna città; onde l'obbligo in lui
di proteggere il papa ed il popolo che s'eran posti in una specie di
vassallaggio verso i re franchi. Doveano gl'inviati di Adriano gittarsi
ai piedi di Carlomagno e supplicarlo di venir a difendere la terra di
san Pietro profanata dagli empi Longobardi. Già vedemmo che Stefano
erasi in altri tempi calorosamente opposto alle nozze di Carlomagno con
la figlia di Desiderio; ora costei era stata pur dianzi ripudiata, e
il re dei Longobardi ne avea provato acerbo risentimento insieme co'
suoi popoli, che tenevano per un oltraggio il ripudio d'una giovine
e infelice consorte. E appresso, la corte di Pavia, di Milano e di
Ravenna era divenuta come a dir l'asilo di chiunque serbasse in cuore
odio pel re e per la nazione dei Franchi, onde ivi riparato aveano la
vedova di Carlomanno co' suoi pargoletti dallo zio Carlomagno spogliati
della corona, ed ivi s'erano egualmente rifuggiti i baroni malcontenti,
lo sbandeggiato duca d'Aquitania, e se si dee prestar fede al monaco di
San Gallo, anche Uggero il Danese, uno dei conti franchi di maggiore
fermezza, uno degli eroi della cavalleria, d'origine scandinava, il
quale, incorso nella disgrazia di Carlomagno, nè sostener sapendo
l'irato e potente splendor del suo sguardo, erasi dato alla fuga.

Giunti gli inviati di papa Adriano a Paderborna dov'ei teneva la sua
corte plenaria, il trovarono prontissimo a una spedizione militare in
Italia, chè quelle transalpine pianure, quelle ridenti città troppo
piacevano ai leudi, ai conti, ai paladini che accompagnavano i re
franchi nelle spedizioni lontane, e già in fantasia ne vagheggiavano
il bel sole, le ubertose campagne, in cambio delle tetre loro città
in riva del Reno, e contemplavan da lungi l'uva spenzolar da' suoi
pampini, e le frutta saporose, e le tepide acque dell'Adriatico e del
Mediterraneo. La spedizione fu dunque tosto deliberata, e mentre papa
Adriano sostenea vigorosamente l'assedio di Roma, mentre i Longobardi
non aveano più rispetto ai monumenti cristiani che alle vestigia della
grandezza romana, Desiderio seppe per messi la gran diversione che
Carlomagno gli preparava dall'Alpi, con un esercito di Franchi, conti,
leudi, con quelle pesanti armi loro e con quei loro fortissimi cavalli.

I monti che dividevan le terre di Carlomagno dalla Lombardia non erano
a quei giorni altrimenti tagliati da quelle ampie vie che lasciano
oggidì liberissimo spazio a condurre gli eserciti; ma sol vi erano
poche vestigia delle vie romane, chè avendo il passo tentato da
Annibale, mostrata la necessità di congiunger le Gallie all'Italia,
domate ch'ebbe Cesare quelle riottose popolazioni, gl'imperatori
compier vi fecero alcune opere alla foggia romana, onde agevolare il
libero tragitto da Milano fino al cuore dell'Alpi elvetiche. L'ardore
indi de' pellegrinaggi al sepolcro degli Apostoli avea conservato
alcuna di quelle vie romane, ed a poca distanza l'un dall'altro, ci
si trovavano romitorii e monasteri, ed essendo l'ospitalità uno dei
precetti del cristianesimo, anche l'Alpi, comechè di difficile accesso,
sicuro passaggio porgevano ad eserciti che marciavano lentamente, e
quasi senza fardaggio alcuno. Nè a quei giorni ci erano artiglierie;
ogni leudo portava da sè l'armatura sua, le sue difese; tutti potevano
lasciar andare con la briglia sul collo i loro cavalli, e di questo
modo ogni sentiero, buono ai pedoni ed alle bestie da soma, bastava
a quelle masse di gente che movean dalla Borgogna, dal Reno o dalla
Baviera per far capo a Milano. Il partito di calare in Italia fu preso
ivi stesso a Paderborna, si elesse Ginevra a luogo di far massa,
e le Alpi si copriron tosto di una infinita schiera di lance che
moveano verso Milano, Pavia e Verona, poichè i Franchi avean fatta lor
meta queste tre città principali del regno de' Longobardi, il tutto
predisposto innanzi, così per la guerra come per l'occupazione, con
quell'accorgimento onde chiari erano gli Austrasii nelle conquiste. In
un consiglio che i leudi tennero a Ginevra, fu preso a pieni voti di
varcare le Alpi, al qual uopo si partirono in due grandi schiere, l'una
capitanata da Bernardo, leudo anch'esso e bastardo di Carlo Martello,
uomo di grande statura; doveva egli attraversare il Valese, varcare
il monte di Giove (ora San Bernardo) per occupare il passo dell'Alpi,
e penetrare in Italia, intantochè Carlomagno, il quale avea serbato
a sè il capitanato dell'altra schiera, la guidava pel monte Cenisio,
l'usata via di Pipino. Così la schiera principale condotta da Bernardo
far dovea una potente diversione nel pian di Milano, mentre Carlomagno
assaliva di fronte il Piemonte; la qual mossa attraverso delle Alpi fu
compiuta con ammiranda fermezza.

All'aspetto di queste due formidabili osti Desiderio provò un certo
terrore, pur nondimeno il figlio suo Adelgiso, o com'altri lo chiamano,
Adelchi, raccolse un grosso di gente appiè dell'Alpi per difendere i
passi del monte Cenisio. Quelle cime eran tutte irte di fortificazioni
alla foggia dei Greci e dei Romani; sovr'ogni rupe erano torri difese
da vigorosi balestrieri e da agili scorridori che si arrampicavano
di balza in balza, sì che Carlomagno avrebbe trovato insuperabili
impedimenti, se non fosse stato aiutato dalla diversione del conte
Bernardo, che calando pel monte di Giove veniva ad alloggiarsi fra
le Alpi e Pavia, per modo che, presi a tergo i Longobardi, furono
costretti d'abbandonare i loro alloggiamenti, e Carlomagno potè venir
ad unirsi con Bernardo nelle vicinanze del lago di Como. Adelgiso prese
la fuga, e Desiderio, che avea posto il campo al di là di Milano, si
vide forzato a ritirarsi precipitosamente verso Pavia, la città forte
del regno, in cui dovea sostener poi un lungo assedio, intanto che ed
essa e Genova venivano incontanente accerchiate da migliaia di lance,
ed i Franchi, per ogni dove irrompendo, correvano il Milanese.

Grande era già il terrore che il nome di Carlo inspirava, e il
concetto che di lui s'eran formato i Longobardi, onde e conti e
vescovi s'affrettavano di sottomettersi, e tutto fu soggiogato, salvo
le dette due città di Pavia e di Verona. La prima di queste non era
a que' giorni per anco ridotta a quella condizione, comechè di nobile
reliquia, in cui la vediamo oggidì. Vasta e bella città vedeva sorgere
i grandiosi suoi monumenti di marmo alla foggia lombarda e romana,
e le sue mura innalzarsi a ben settanta piedi romani, e diciassette
porte aprirle l'adito alla campagna, e settantadue torri cignerle la
fronte a guisa d'antica Sibilla. Ivi era la sede dei re longobardi,
che se Milano le contendea quest'onore pel suo episcopato, per le sue
corrispondenze con Bisanzio, per le basiliche sue, per le sue spaziose
vie, e pe' suoi passeggi; che se Monza era il luogo dove i re cinti
venivano della corona di ferro, Pavia era pur sempre la città militare
insiem con Verona, la sorella sua dalla corazza d'acciaio.

I Franchi invasori trovavan così, dopo le Alpi, forti città atte ad
oppor dura resistenza, e il nome di Carlomagno, sì grande fra tutti,
rimbombava entro quelle mura, ed egli apparia loro quasi uomo di ferro
sotto il ferro. Il monaco di San Gallo ci lasciò descritti i tremendi
approcci del potente signore sotto le mura di Pavia, nè meglio che
quivi aver si potrebbe la prova della viva e profonda impressione che
la sua presenza produceva. — Pochi anni prima un conte del regno, di
nome Uggero, essendo incorso nello sdegno inesorabile di Carlo, erasi
ricoverato appresso di Desiderio, e quando l'uno e l'altro seppero
che il formidabil prence avanzavasi, salirono su una torre altissima,
donde veder lo potevano da qualunque si fosse parte egli venisse.
Videro da prima tante macchine da guerra, quante bastate sarebbero
al bisogno degli eserciti di Dario e di Giulio Cesare, e Desiderio
chiese ad Uggero: — Carlo è forse con questa grande oste? — No, rispose
l'altro. Poi vedendo venire una schiera infinita di soldati raccolti
da tutti i luoghi del nostro impero, il Longobardo disse ancora ad
Uggero: — Carlo vien certo trionfante in mezzo a quella moltitudine?
— Non anco, rispose Uggero, nè egli verrà sì tosto. — E che potremo
noi fare, ripigliò Desiderio, cominciando già ad invilire, s'ei viene
accompagnato da maggior numero ancora di guerrieri? — Tu lo vedrai
com'è al giunger suo; rispose Uggero, che poi debba esser di noi
non te 'l so dire. — Mentre dicevano queste parole, ecco apparir la
schiera de' paladini, la quale non sa che sia riposo, alla cui vista
atterrito il Longobardo, prorompe: — Per Dio! ecco Carlo! — Non anco,
ripigliò Uggero. Poi vennero i vescovi, gli abati, i cherici della
regia cappella ed i conti; allora Desiderio, più sostener non sapendo
tanta luce, nè sprezzare la morte, si fece a dir singhiozzando: —
Scendiamo e nascondiamoci nelle viscere della terra, lunge dal cospetto
e dal furore d'un sì tremendo nemico. Ed Uggero, che già sapea per
prova la potenza e la grandezza di Carlo per la lunga pratica che
n'avea fatta in tempi migliori, disse allora tutto tremante: — Quando
tu vedrai le messi agitarsi per terrore nei campi, e il Po torbido e
il Ticino inondar coi loro flutti tinti di ferro le mura della città,
di' pure allora che Carlo viene. Nè avea finito queste parole, che
incominciossi a veder da occidente come una scura nube sollevata da
Borea, la quale mutò il chiarissimo giorno in paurosa oscurità. Se non
che, all'accostarsi dell'imperatore, lo splendor delle armi facea sulle
genti chiuse in città rilucere un giorno più tetro di qualunque più
tetra notte. In quella apparve Carlo in persona, uomo tutto di ferro,
coperto il capo d'un elmo di ferro, le mani armate di guanti di ferro,
il petto di ferro e le marmoree spalle difese da una corazza di ferro,
e la mano sinistra armata d'una lancia di ferro ch'ei reggea ritta in
aria, poichè la destra ei la tenea sempre sull'elsa dell'invitta sua
spada. Le coscie pure, che gli altri, per esser più spediti a montar a
cavallo, sguernivano anche de' cuoi, egli avea tutte cinte di lamine di
ferro. —

Tale si era la paurosa impressione che in tutti facea l'accostarsi di
Carlomagno; non vedevasi che ferro; un colosso egli era che arricciar
facea di paura chi lo vedeva. — I suoi sandali, segue il cronista,
erano pure di ferro, di tali usandone altresì tutto l'esercito; ferro
era lo scudo, e del colore come altresì della forza del ferro aveva
il cavallo. Tutti coloro che lo precedevano o fiancheggiavano, o
seguivano, insieme con tutto il grosso dell'esercito, avevano, per
quanto ciascun poteva, di simiglianti armature; sì che il ferro correva
le strade maestre e le campagne, e al riflesso del sole toglieva la
vista, e spargea lo spavento per le vie della città, però che quel
durissimo ferro era portato da gente di cuore ancor più duro. _Quanto
ferro, o Dio, quanto ferro!_ gridavano atterriti; e al vedere tanto
ferro cedè per terrore la saldezza delle mura e della gioventù, e il
ferro crollò la prudenza dei vecchi, di che io povero balbuziente e
sdentato scrittore, m'ingegnai di far una viva descrizione. Uggero
lo conobbe al primo sguardo, e disse a Desiderio: — Eccoti colui
che cerchi sì ansiosamente. — E detto questo cadde tramortito al
suolo. —

Lo sdegno di Carlo era dunque come la morte per chi osava sostenerne
il vampo, e la voce sua recava il terrore negli animi, onde il monaco
di San Gallo, a significar questa fiera immagine, altro miglior modo
non trova che la parola _ferro_, ripetuta ben venti fiate in due
pagine della sua cronaca, però che il povero cronista ha raccolto le
deposizioni dei veterani che seguirono il signor loro in Italia, ed
udite le tradizioni di que' pochi monaci lombardi che passarono l'Alpi,
e serbarono memoria delle conquiste di Carlomagno. L'assedio di Pavia
fu un dei periodi più memorabili della vita di lui; quella città,
ultimo riparo della monarchia de' Longobardi, cader doveva insieme
con la corona di ferro. Carlomagno stringeva, incalzava l'assedio, e
i Franchi celebravano la festa di Natale sotto le tende loro, intanto
che le bande degli Austrasii sottomettevano le città e i borghi dei
dintorni, e così tutta spendevasi in fazioni di guerra la vernata,
conservando sempre i Franchi l'incontrastabile superiorità loro sui
Longobardi, protetti questi non più omai che dall'alte mura di Pavia e
dal valor personale di Desiderio.

Venuta Pasqua insieme con le sue pompe, Carlo non potè più resistere
alle vive istanze d'Adriano, che gli facea calca perchè andasse a
passar la settimana santa a Roma sul sepolcro degli apostoli; la
settimana santa, tempo di lutto e di penitenza per un cristiano! Gli
annali della città di san Pietro dicono che: «A dì due di aprile, il
sabato santo, il gran Carlo giunse alle mura di Roma», e assegnossi
il giorno della Risurrezione pel suo solenne trionfo[146], però che
i Carolingi erano patrizi e protettori del pontificato, e Adriano
volle che quest'augusta pompa fosse per sempre memorabile nei fasti
romani. Venendo Carlomagno per la via di Toscana, egli mandò ad
incontrarlo vescovi e patrizii, discendenza de' consoli e tribuni
antichi, infino a Novi. Alle porte della città fu ricevuto a bandiere
spiegate, come costumavasi co' trionfatori; legionarii armati all'uso
antico gli portavano la lancia e la corazza, e un trionfo di putti
imitante i bassirilievi della villa Medici, veniva dintorno al suo
cocchio agitando palme e ramoscelli d'ulivo. Mille e mille croci
altresì splendevano fra quelle bandiere a significar l'indole al tutto
religiosa della cerimonia.

Adriano aspettava Carlomagno sul primo scaglione della basilica di
San Giovanni, donde quest'ultimo rendevasi incontanente al sepolcro
di Pietro apostolo, non già a quel gran tempio di Leone, quale il
vediamo oggidì, ma sì alla santa e prima basilica di pietre quadrate,
opera della scuola bisantina e lombarda, già logorata dallo stropiccío
de' piedi e dai baci dei pellegrini. Il papa ed il re fraternamente
si abbracciarono, indi Carlo baciò ferventemente tutti gli scaglioni
della basilica al canto del: «_Benedetto colui che viene in nome
del Signore;_» poi giunti all'altare si prestavan pontefice e re
vicendevolmente giuramento di protezione e di guarentigia. Quest'ultimo
visitò indi co' suoi leudi tutte le chiese ridondanti di reliquari, e
fece con gran fervore orazione nella chiesa di Santa Maria Maggiore,
chè il pellegrinaggio a que' giorni consisteva nel salutar tutte le
basiliche. Dopo la comunione trattossi delle pubbliche faccende, e
Adriano rammemorò i titoli d'amore dati già da Pipino alla Chiesa
romana, e sopra ogni altra cosa la donazione contrassegnata del
suo monogramma, che gelosamente custodivasi negli archivii della
chiesa, coperta d'uno splendido ricamo di seta, e guernita di borchie
d'oro. Carlomagno la rilesse in più fiate, indi al cherico Flavio,
suo protonotaro dettò egli stesso un nuovo atto di donazione per
le medesime terre[147], il quale fu più esplicito che non quel di
Pipino, chè già si stabilivano le formole romane, ed ogni terra v'era
nominatamente enumerata, insieme con la natura d'ogni mensa, e il suo
reddito ed ogni città colla sua giurisdizione. Scritta di questo modo
la carta di donazione alla Santa Sede, fu indi letta, e re Carlo, i
vescovi, gli abati, e tutti i grandi che l'accompagnavano, vi posero il
loro sigillo[148]; dopo di che si condussero al santo sepolcro, e tutti
giurarono sulle reliquie dell'Apostolo di osservarle in presente e in
avvenire. In contraccambio papa Adriano riconosceva in Carlomagno la
qualità di patrizio e protettore di Roma, privilegio gentilizio che i
re franchi doveano d'ora innanzi inscriver nei loro diplomi.

Il papa donò pure, in segno d'affezione, al re i canoni scritti de'
pontefici dall'origine della Chiesa in appresso, quasi un seguito delle
leggi romane, e que' grandi codici servir indi doveano ai capitolari di
Carlomagno, trasfondendosi così a poco a poco nelle istituzioni romane
lo spirito romano. Cotesto libro de' canoni fu dal papa dedicato a
Carlo, quale liberatore di Roma, con quarantacinque versi scritti di
sua mano, che formano quest'acrostico o anagramma che dire si voglia.
«All'eccellentissimo suo figlio re Carlomagno, Adriano papa». Poi lo
chiamava difensor della Santa Chiesa, ad esempio di suo padre perchè,
imitando i trionfi di questo, egli con l'aiuto di Cristo atterrate
si aveva le nazioni nemiche, e seguiva il lume della viva fede che
splendea sul suo trono, e impugnate l'armi sue sante avea conculcato
le superbe nazioni, e restituiva gli antichi donativi alla Santa
Madre Chiesa, e avea vinto i Longobardi e gli Unni, onde la sua grande
prosapia sarebbe celebrata pel mondo intero. «Da ultimo,» proseguiva
il papa, «eccelso, nobile e splendido signore, egli impera sui regni;
egli è venuto dopo gli apostoli, e da questo popolo fu accolto con
acclamazioni e con inni, e papa Adriano, il pontefice di Cristo,
gli predisse i suoi trionfi, e Pietro e Paolo lo avranno sotto il
patrocinio loro».

Da quel giorno si strinse intima lega fra Carlomagno ed Adriano mercè
di continui scambievoli favori, e il patrimonio di san Pietro ne venne
più ancora ampliato. In tutti gli atti e le relazioni di questa età si
vuol distinguere il dominio materiale dalla giurisdizione pontificia;
tutte le donazioni di Carlomagno, quanto al dominio materiale, ebbero
un senso limitato, ed applicaronsi a territorii assegnati, a città
indicate negli atti; quanto alla giurisdizione dei papi, essa fu
universale, e il re dei Franchi riconobbe la supremità pontificia in
tutta l'interezza sua. Una nobile e sincera amicizia si stabilì quindi
fra il papa e Carlomagno, ed a renderne testimonio fu coniata una
curiosissima medaglia rappresentante il re e il pontefice, col libro,
innanzi ad amendue, del Vangelo, sopra un altare, e scolpitavi questa
iscrizione: _Con te come con Pietro: con te come con la Gallia_, e sul
rovescio: _Fede consacrata_[149]. Era questo un trattato alla foggia
degli antichi Romani, quando stringevan lega con qualche popolo; però
che i pontefici, come dicemmo, aveano serbato le formule imperiali.
Ogni volta che al papa facea mestieri dell'aiuto degli Austrasii e
del loro signore, egli ricorreva a Carlomagno, e Carlomagno ricorreva
pur esso a Roma per avervi le reliquie dell'arte, l'orma delle leggi e
della civiltà; e quando innalzar vuole la basilica di Aix, dimanda al
pontefice alcuni mosaici di Ravenna; Ravenna, la città greca d'Italia,
la capitale dell'esarcato, dove anche oggidì si calpestano marmi
antichi e colonne spezzate! Vuole la tradizione che quei medesimi
tronchi di granito, che si veggono ad Aquisgrana, venisser da Ravenna
la bisantina.

Di questo modo passavan le cose a Roma nella visita solenne che
collegava Carlomagno col papa, i Franchi coi Romani, intantochè
proseguivasi accanitamente l'assedio di Pavia. La resistenza
fu ostinata, e Desiderio, chiuso entro le sue mura, si difendea
valorosamente, respingendo varii assalti del nemico, mentre la fame e
la pestilenza travagliavano la popolazione. Carlomagno, dopo parecchi
combattimenti[150], accerchiò la città da ogni parte fino a che, dopo
sette mesi d'assedio, fu costretta sottomettersi, e il re longobardo,
asperso il capo di cenere, venne ad inginocchiarsi come un vassallo,
nella tenda di Carlomagno, il quale l'accolse in atto d'inesorabil
vincitore, con le fiamme in viso e negli occhi. Desiderio fu indi
tonsurato a par degli altri re vinti, e rinchiuso nel monastero di
Corbeia, dove fra poco il troveremo pio ed umile cenobita, sotto il
nome di frate Desiderato, però che i più di quegli uomini ardimentosi e
fieri finivan di questo modo la vita. Carlo insieme con Pavia ebbe in
mano Gerberga, la vedova di Carlomanno, ed i due suoi nipoti che eran
venuti cercare rifugio appo i Longobardi, e amendue furon parimenti
chiusi nel chiostro; dell'un d'essi abbiamo ne' cartolari che fu
vescovo di Nizza, per la santità sua serbato nella memoria de' tempi.
Sottomesse che furon Pavia e Verona, più non si fece parola del regno
di Desiderio e della sua corona di ferro; e qui si vuol notare che
Carlomagno si guardò bene dal rinchiudere il re captivo nel monastero
di Montecassino, chè avrebbe risvegliato in Italia troppe memorie.

Il conflitto tra i Franchi e i Longobardi aveva avuto principio
all'esaltazione al trono de' prefetti del palazzo, e già due volte
i Carolingi aveano varcato le Alpi, quando Carlomagno venne a dar
compimento all'opera. Il modo d'invasione e di conquista da esso posto
in opera fu certo superiore a quel di Pipino, e ci si vede la tattica
romana congiunta a non pochi stratagemmi e a una certa cognizione
dei luoghi e delle vie militari. Movendo da due diversi punti le
schiere de' Franchi si trovarono insiem congiunte agli assedii di
Pavia e di Verona, e grande fu la fermezza spiegata da Desiderio; ma
nulla ci aveva di nazionale appo i Longobardi, nessuna concordia tra
i vassalli[151]; l'antico lignaggio degli Astolfi aveva lasciato pur
sue impressioni e ricordanze, onde i Longobardi non sostenner tutti
d'un animo la causa di Desiderio, fatta a svegliar gelosie tra loro;
e Carlomagno ebbe ad approfittarne, chè forte qual era in battaglia,
destro era pure a metter discordie e divisioni, di questo pizzicando
anzichenò la politica sua; così in Ispagna, in Germania, in Aquitania,
in Sassonia, quando bene aveva fiaccato, dividendolo, il nemico, gli
si avventava addosso con l'armi, e tutto terminava con la vittoria.
Nella sommessione dei Longobardi bisogna anche dar la parte sua
all'autorità di Roma, all'azione religiosa, alla politica dei papi,
coi quali collegato, Carlomagno trovava appoggio in tutte le forze del
cattolicismo, ed appunto a questo mutuo concorso di circostanze andò
egli debitore del regolare ordinamento del regno d'Italia, una delle
sue politiche creazioni. La monarchia dei Longobardi non soggiacque
già, col cadere di Desiderio, ad un'assoluta rovina, ma sì altro
non fece che passar sotto il dominio de' Franchi e l'alta signoria
di Carlomagno, nè la conquista lasciò più che una certa impressione
sui Longobardi, senza amalgamar un popolo con l'altro: la dazione
conquistata conservò le sue leggi, i suoi costumi, i suoi feudi, e
lieve fu la modificazione nello stato delle persone e degli averi,
salvo la concession d'alcune grandi possessioni ai leudi franchi[152].

Dopo lo stabilimento loro in Italia, i Longobardi eransi notabilmente
inciviliti; essi aveano lor leggi, la vicinanza di Roma e della Grecia
gli avea spogliati della barbara loro natura, aveano belle città,
grandiosi monumenti, erano alcun po' più innanzi dei Franchi; le leggi
loro possono citarsi come reliquie dell'antica sapienza, e conservar
le seppero nel governo delle persone e delle sostanze, nè Carlomagno
altro fece che sostituire alla monarchia di Desiderio la propria forza
sua. Come tosto quegli ebbe finito di sottomettere la città e saputo
che l'ultimo re dei Longobardi, avuta la tonsura clericale, rendevasi
monaco nel convento di Corbeia, venne a Milano, la Roma de' Longobardi,
a quel modo che Ravenna era la Roma de' Greci, per ivi ricever le
acclamazioni del popolo. Era uso di cinger la fronte de' suoi re col
cerchio o corona di ferro che si conserva nel tesoro di Monza, cella
monastica distante poche leghe da Milano[153]. Carlomagno si pose in
fronte, togliendola dall'altare su cui posava, questa corona in mezzo
alle acclamazioni che assordavano la basilica[154], e da indi innanzi
assunse il titolo di re de' Longobardi in tutti gli editti e diplomi
suoi, e furon coniate medaglie a perpetuar la memoria degli assedii
di Verona e di Pavia, da lui debellate; ed un'altra ad attestar la sua
esaltazione al trono di Lombardia: l'epigrafe che d'ora innanzi splende
ne' suoi diplomi, quella è di _Rex Francorum et Longobardorum_, e la
_Scienza diplomatica_ dei Benedettini ne conservò più d'uno ai futuri.

Il regno de' Longobardi, divenuto quasi appendice della corona de'
Franchi, avea pur esso l'alta signoria sopra certi grandi feudi che
dipendevano, qual più qual meno, immediatamente, dalla corona di
ferro, come Benevento, il Friuli e Spoleti, e Carlomagno pose ogni
poter suo a tenere tutti questi feudatari in ordine e in devozione.
Alcuni appartenevano alla famiglia di Desiderio, altri alla progenie
degli Astolfi; ed erano bastardi o collaterali. Talun fra loro fu da
Carlomagno cambiato, qualora renitente mostravasi a render fede ed
omaggio per li feudi e terre da lui posseduti, nè guari andò che il
ducato del Friuli fu dato ad un leudo di Francia; il qual modo si tenne
ogni volta che l'Italia fu conquistata; i luogotenenti ebbero sempre
terre e feudi dipendenti dalla corona. Anche nelle pertinenze del regno
longobardo avvenne un cambiamento delle proprietà, e fu che Carlomagno
rizzò torri, e pose difensori per le marche e confini, e lasciò che
questi cotali grandi feudi si tramandassero per eredità.

Fatto signore di Lombardia, Carlomagno si trovò tosto in comunicazione
con Costantinopoli, che anche l'esarcato di Ravenna cadeva in sua
mano, e la potenza longobarda in Italia dileguavasi dinanzi a quella
dei Franchi, nè più quasi orma ne rimase, dominando già questi così
sull'Adriatico, come sulla Lombardia, sì che i papi, con questi
protettori, più non paventavano le mosse dei Greci, intantochè dal
Friuli e da Taranto minacciavasi la Morea. A Roma si convenne più
specialmente collegarsi con Carlomagno, il figliuol di Pipino, chè
questa lontana signoria non gravava sui pontefici, e Carlomagno di
molto andava debitore alla Chiesa e la Chiesa di molto andava debitrice
a Carlomagno. Il nuovo lignaggio avea bisogno della forza morale che la
podestà del chiericato imparte, onde Adriano e Carlomagno si stringevan
per mano, ed ogni viaggio di quest'ultimo a Roma era un nuovo legame; e
quando alcun pontefice vedeasi cacciato dalle sollevazioni del popolo e
dall'invasion de' nemici, veniva a riparar ne' monasteri di San Dionigi
e di San Martino di Tours, mentre se a Carlomagno facea d'uopo di
qualche nuova dignità od indulgenza, ei veniva in persona o scriveva a
Roma. Dalla caduta del regno de' Longobardi principia la piena autorità
temporale de' papi, i quali divengono, a così dire, i rappresentanti
dell'antico spirito di Roma, de' suoi patrizi e de' suoi senatori. La
città eterna conserva il suo Foro, i suoi rostri, ed appunto in mezzo
a questo Foro Carlomagno vien, pochi anni dopo, a cinger la corona
imperiale.




CAPITOLO X.

GUERRA CONTRO I SASSONI. — RUINA DELLA LORO REPUBBLICA MILITARE.

  Indole de' Franchi e dei Sassoni. — Cagioni delle grandi vittorie
  di Carlomagno. — Le armature. — La tattica. — La discordia. — I
  capi. — Tentasi la predicazione cristiana. — Irruzione dei Sassoni.
  — Mossa di Carlomagno oltre il Reno. — Seconda guerra sassonica.
  — Conquista. — Ostaggi. — Terza sollevazione. — Trattato pe'
  tributi e per la libertà della predicazione cristiana. — Quarta
  sollevazione. — Le grandi schiatte messe a morte. — Dispergimento
  delle famiglie. — I Sassoni nei monasteri di Francia. — Capitolari
  sulla conquista. — Ordinamento per contadi e vescovadi. —
  Vittichindo si sottomette e fine della repubblica militare. — Il
  popolo della Frisia e della Sassonia. — I Danesi ultimi vendicatori
  della libertà sassone. — La canzone di Guiteclino di Sassonia.

772 — 786.


Le lunghe guerre dei Franchi contro i Sassoni non si riferiscono
solo al regno di Carlomagno; ma al par di quelle dei Longobardi,
esse cominciano sotto il governo di Pipino, origine e principio delle
spedizioni de' Carolingi. Pipino ha cominciato le guerre, Carlomagno le
termina, degno figlio com'egli è dell'uomo più valoroso per avventura
che mai fosse nella sua _breve_ ed esigua statura[155]. Questa guerra
sassonica ha da durare trentatrè anni con intervalli sì brevi di riposo
che non si possono dir tregue, nè i Franchi cessano mai di stare
in armi finchè non abbiano intieramente domate le tribù dell'Elba e
del Visurgo (Veser) sì turbolente come furono nell'ottavo e nel nono
secolo.

Or quali eran dunque coteste popolazioni sassoni di cui le cronache
continuamente ci parlano? Donde procedea tanto vigor da queste genti
spiegato contro Carlomagno, contro quel principe che pur dominava il
tempo suo, con la perseveranza del sovrano suo volere, e la potenza
del valor suo? Nella mirabil opera da Tacito dedicata ai costumi de'
Germani, il grande istorico punto non scevera i Sassoni dall'altra
schiatta dell'antico ceppo alemanno. Queste antiche tribù che abitavano
in sull'estreme rive dell'Elba, non erano forse ancora conosciute
dai Romani, e confondevansi senza nome certo in alcuna delle grandi
diramazioni della famiglia, germanica[156]. Gli annali di Roma fanno
menzione per la prima volta de' Sassoni verso la metà del secolo
IV, quando in mezzo a quel gran commovimento di popoli ed a quella
vertigine che colse tutt'a un tratto le tribù accampate al centro ed
al settentrione dell'Europa, essi Sassoni cominciano a mostrarsi nella
universale irruzione. San Girolamo ne parla in una delle sue epistole
dove deplora i guasti delle Gallie fatti dai Barbari.

Nel tempo che l'imperatore Onorio fece far il censo delle diverse
popolazioni dell'impero, e ordinò di comporre il libro intorno alle
dignità del mondo romano[157], si vede notato un conte del lido
sassone[158]; indi, un secolo appresso, i Sassoni formano una schiera
di quella guardia germanica onde gl'imperatori di Costantinopoli
circondavano la loro persona[159]; e già s'eran renduti famosi
per le loro spedizioni marittime, sì che Sidonio Apollinare ce li
presenta come i navigatori più ardimentosi di que' tempi, e dal
fondo dell'Alvernia il pauroso vescovo già piange i guasti che questi
popoli far potranno sulle spiagge della Gallia e della Bretagna; nè
andò guari che le sue predizioni furono avverate, e che la conquista
dell'Inghilterra fatta dai Sassoni venne a dar prova di quanto potevano
quegli arditi navigatori.

In origine i Sassoni si mescolarono a quella massa di nazioni
scandinave che abitano dalle foci dell'Elba e dalla quasi che isola
della Islanda fino alla Norvegia e alla Svezia[160]. Qualche secolo
dopo in mezzo al generale trambusto delle nazioni conquistatrici s'eran
eglino stabiliti fin sulle sponde del Reno. E' non si vuol confondere
i Sassoni coi Bavari e gli Alamanni che abitavano la Svevia e la
Turingia fino al Danubio; nè cogli Unni tampoco e gli Avari, attendati
in Ungheria, e di poi traboccati, al secolo decimo, nelle Gallie, coi
quali non avevano nulla a che fare. I Sassoni aveano piuttosto qualche
identità co' Normanni d'origine scandinava, donde la lega loro co'
Danesi e Frisoni, popoli marittimi dell'Europa settentrionale, fra cui
trovavano soccorsi ed ausiliari; vinti, riparavano nelle terre loro;
vincitori si facevano spalla della Iolanda o Giudland e della Frisia;
avevano costumi consimili, la mitologia loro appressavasi a quella
dell'Edda, ed in capo a ogni rito i Sassoni ponevano l'adorazione
che grande aveano per Irminsul, unico dio che differenziavasi
dalla mitologia scandinava: lo adoravano sotto grandi alberi, gli
sagrificavano vittime umane, e l'invocavano nei giorni di battaglia, a
lui ascrivendo il dare e il tôr la vittoria[161].

Le sole notizie giunte insino a noi intorno al culto dei Sassoni d
vengono dai pellegrinaggi scritti dai santi vescovi, che tentarono
di convertirli al cristianesimo[162], e ci dicon che que' Barbari
innalzavano sopra sterminati massi i loro altari, e che sullo spazzo
del tempio i sacerdoti trafiggevano in cuore le vittime umane. Il Dio
loro apparteneva alla razza del gallico Teutate, torva divinità che
rappresentava il Tempo e Saturno in mezzo a sanguinosi olocausti.
Eresburgo era centro del culto de' Sassoni e di quella repubblica
militare, in cui ogni uomo libero era soldato all'uso antico dei
Germani. I pontefici loro eran potenti al pari dei druidi appo i
Galli, e il tempio era ornato di spoglie sanguigne. Il sagrificio
delle vittime umane era consuetudine presso le nordiche nazioni, e
nei riti de' Galli troviamo appiè degli altari la morte dell'uomo come
simbolo di riscatto e d'espiazione. La predicazione cristiana fu santa
cagione che queste fatali opinioni si mutassero, e l'Agnello di Dio in
croce venne a sbandir le viscere delle vittime e ad annunziar che gli
olocausti eran finiti col sacrificio di Gesù Salvatore.

La guerra più formidabile, più ostinata che Carlomagno ebbe a sostener
nell'operosa sua vita, fu certo, e la storia il conferma, quella dei
Sassoni, che si rinnovella ad ogni tornata di militar parlamento, e
scoppia ad ogni minimo accidente; i Sassoni si sottomettono, poi di
nuovo insorgono; vengono sino al Reno, e son quasi sempre ributtati
fino alle spiagge littorali del Baltico. Ogni volta che essi veggon
gli eserciti di Carlomagno occupati in lontane spedizioni, in Italia,
esempigrazia, o in Ispagna, e' corron da tutte le parti, e inondano
le provincie del Reno ed anche della Mosella, rizzano i loro templi,
spogliano le chiese cristiane, o atterrano le merlate torri da re Carlo
erette nel territorio loro; accanite ostilità di vagabonde ed indomite
popolazioni.

Di mezzo a questa continua guerra un fatto emerge tuttavia, ed è la
continuità de' trionfi degli eserciti franchi condotti contra i Sassoni
da Carlomagno. Questi popoli si gittano come uno sciame sino alle
frontiere dei Franchi, saccheggiano, guastano, via cacciano i conti,
i vescovi, ma non sì tosto appar Carlomagno e' son vinti, e fuggono
in faccia a lui, come se fulminati fossero dal balenare degli occhi
suoi. Egli scorre trionfalmente il loro paese, impone leggi, vince
battaglie, e li domina da signore quasi assoluto. Or donde un tale
effetto? I Sassoni e i Franchi hanno a un dipresso la stessa origine,
la stessa forza di corpo; biondi e torosi, sanguigni e collerici,
questi due popoli uscirono entrambi dalla Germania. Vittichindo è un
capo di guerra fiero altrettanto almeno quanto Carlomagno; nondimeno,
il torno a dir, questi popoli della Sassonia sono sempre rotti e fugati
innanzi alla vittoriosa razza degli Austrasii. Il che veniva dalla
potente civiltà dai Franchi acquistata poi che si furono stabiliti
nelle Gallie. Quivi aveano ereditate le armi e i modi strategici
dei Romani; le legioni traevano le loro armature dalle fabbriche di
Lione, di Say e d'Auxerre; esse erano coperte di ferro; ed i Franchi
che veduto aveano le maraviglie operate dalla disciplina unita con la
fermezza degli antichi signori del mondo, accettato avevano i loro
strumenti da guerra. Apparivano quindi in campo coperti di corazza,
di scudi, di usberghi; i leudi ed i conti bardavano i loro cavalli,
e li faceano muovere secondo certi principii dell'arte militare. Se
i Sassoni serbavano l'audacia, l'impeto de' loro antenati, aveano
tuttavia il disordine delle soldatesche indisciplinate; vero è che
eglino avventavansi a rotta, spargendo il terrore ne' punti più
lontani, ma se si trovavano aver a fronte un esercito ordinato, e modi
d'assalto e di difesa di studiata e ponderata gagliardia, erano fatti
tosto inetti al resistere. Carlomagno tenne, a quanto si vede, con loro
l'osata sua scaltra e tortuosa politica, la quale consisteva sempre
in dividere le tribù, i capi, i popoli fra loro, di che nulla era più
facile appo i Sassoni, repubblica errante che quasi contava un capo
per ogni villaggio. Questa politica del re dei Franchi con loro era
quella stessa dei Romani quando conquistarono le Gallie; col seminar la
discordia domò gli uni con l'opera degli altri.

Fino dal principio del regno di Carlomagno, tentossi la prima prova
di introdurre il dominio franco e cristiano fra i Sassoni. Già san
Bonifazio avea stabilito una sedia episcopale a Magonza, centro
cattolico, donde la predicazione potea stendersi lontano, e morto
lui martire ne' Frisoni, un altro semplice prete, di nome Levino,
lasciò, come Bonifazio, la sua solitudine d'Inghilterra, per andare ad
annunziare il Vangelo ai Sassoni. Le missioni destinate a convertire
le popolazioni scandinave partivano quasi sempre dall'Inghilterra,
perchè intendevano la lingua di questo paese, ed i predicatori aveano
con quelle comune l'origine. San Levino ricevette quindi l'anello
sacro e l'imposizione delle mani dal vescovo d'Utrecht, e varcato il
Reno venne ad annunziare la divina parola sull'Issel, dove battezzò
neofiti, ed edificò chiese con cappelle ed oratorii, che erano come
le prime piantagioni della conquista cristiana. Poi non sufficiente
parendogli questa prima missione, si risolse d'andar a predicare
all'adunanza generale dei Sassoni che teneasi sulle sponde del Veser,
e mentre quelle ardenti e bellicose tribù stavano terminandola con
alcuni sacrifizii al patrio Iddio, ei comparve in mezzo a quell'armato
tumulto con una croce in mano, il libro dei Vangeli sul capo, e ornato
de' suoi abiti sacerdotali, gridando: «Ascoltate, ascoltate colui che
vi parla per bocca mia: non v'è altro Dio che il creatore del cielo e
della terra, il vero Dio che ha compassione della vostra cecità, a voi
m'invia; ricevete il battesimo, ed egli vi libererà da tutti i mali.
Se le mie parole non vi toccano, prestate orecchio almeno a questi
miei salutari avvisi. Non lungi da voi vive un re valoroso che si
avanza come un rapido torrente per dare il guasto alle vostre terre.
Badate bene; ei condurrà in ischiavitù le mogli e i figli vostri, una
parte di voi perirà per le armi sue o per la fame, e a tutti vi sarà
forza piegar il capo sotto il giogo di questo uomo possente». Queste
parole, che accennavano alle conquiste di Carlomagno, commossero a ira
siffattamente que' Sassoni, che i più impetuosi fra loro correvano già
alle siepi vicine a strapparne pali per battere il pio missionario, il
quale scampò quasi per miracolo di mano a quella tempestosa assemblea.
Quando Dio fece insorgere in modo, si può dire, miracoloso, un capo
di nome Butone, che parlò in questi termini: «O voi, uomini tutti di
senno, non vi ricordate dei tanti messi venuti a noi da' Normanni
e dagli Schiavoni, e da noi sempre accolti con onore e regalati? E
perchè vorrem noi ora cacciare ignominiosamente il messo di Dio?»
Le quali sagge e pacifiche parole calmarono la torba in tempesta, e
Levino potè così sparger tra i Sassoni i primi germi della predicazione
cristiana[163].

Il pensare ad una durevol pace co' Franchi punto non si affaceva
coll'indole delle fiere e vagabonde tribù che occupavano le terre
del Veser, benchè già ridotte a tributo da Pipino, a cui favore
erasi dichiarata la vittoria in più scontri. I Sassoni vesfalici
principalmente, che erano i più vicini alle terre di Francia, insorsero
spesso a molestare i conti e i difensori delle marche che proteggevano
le frontiere, e cogliendo il tempo che Carlomagno trovavasi lontano,
si precipitavano sul Reno, ed anche oltre i limiti della Mosella,
non senza profittar delle discordie surte fra quello e il fratel suo
Carlomanno, per francarsi del tributo ad essi imposto da Pipino. La
prima guerra sassonica ebbe principio all'esaltazione di Carlo al
trono di tutta la nazione dei Franchi; perchè appunto egli trovavasi
a Vormazia, dove erasi congregato un parlamento di leudi e conti a
gridarlo re e riconoscerlo, quando fu dal parlamento stesso risoluta
la guerra contro le tribù che continuamente molestavano la quiete della
Francia orientale.

Il poeta sassone, che tenne dietro con grande diligenza alla vita
di Carlomagno, ci descrive la prima di queste guerre, e poichè egli
apparteneva per patria alle nazioni del Norte, e per la stanza sua in
mezzo ai monasteri or della Neustria ed or dell'Austrasia, conservar
potè le impressioni e le rimembranze dell'antica terra sassone,
lascierò che parli egli stesso di questa breve spedizione dei Franchi:
«Re Carlo (così egli), convocato in Vormazia un congresso generale
de' suoi signori, decretò, d'accordo con loro, di muover guerra ai
Sassoni, però che quantunque la terra di questi popoli tocchi quella
dei Franchi, sì che i confini non sono ancor tra loro bene distinti,
quanto più stretta era la vicinanza loro, e tanti più erano i motivi
di discordia tra i due paesi, da cui con vicenda continua traevasi,
sulla vicina frontiera, la strage, l'incendio, il saccheggio. Ben altro
che mostrarsi degni di portare il soave giogo di Cristo, i Sassoni,
in balìa a tutta la foga della salvatica loro natura, e alla rozzezza
delle menti loro, ancor vivevan sotto l'imperio dell'errore e del
demonio. I Franchi, all'incontro, cristiani da lungo tempo e difensori
ferventi della fede cattolica, dominavano sur una gran quantità di
popoli, col cui sussidio appunto, e soprattutto col potere di Dio,
del quale scrupolosamente osservavano i comandamenti, si confidavano
sottometter quella nazione. Simili alle membra di un corpo che fossero
qua e là sparse, e non congiunte a formarlo, in vece d'ubbidire ad un
re che solo fosse a capo del governo e della milizia, i Sassoni erano
divisi in varii piccioli stati, e aveano quasi altrettanti capi quanti
villaggi. Pur tuttavia le regioni da essi abitate partivansi in tre
parti distinte, e i popoli che le occupavano, erano un giorno rinomati
pel valor loro, ma di presente d'essi non riman più che il nome, ed il
valor se n'è andato. Quelli della parte occidentale aveano loro confini
presso il Reno, e chiamavansi Vesfalii; gli Osterlindi, Osterlingi
od Ostvali abitavano il levante, infestati alla frontiera dai perfidi
Schiavoni. Gli Angarii, finalmente, la terza popolazione dei Sassoni,
occupano lo spazio compreso fra i due antedetti paesi, e co' lor
meridionali confini fronteggiano le terre di Francia, intantochè verso
settentrione il territorio loro si stende fino all'Oceano. Tali sono
i popoli che Carlo erasi deliberato di guerreggiare, e però senza
por tempo in mezzo, corse con tutte le forze dei Franchi a predare
ed ardere il loro paese. Prese, cammin facendo, una rocca, da quei
Barbari chiamata Eresburgo[164], fortificata dalla natura e più ancora
dall'arte, ed ivi stesso atterrato un idolo, adorato da loro sotto
il nome d'Irminsul, che era una colonna squisitamente lavorata e
tutta carica d'ornamenti[165], il re pose il suo campo vicinissimo a
questo luogo. I lunghi calori della state senza pioggie, ardevano le
campagne; le fonti asciutte altro non contenevano che arida polvere,
e la sete già cominciava a travagliare il campo del re, quando
l'Altissimo, in rimunerazione d'aver distrutto quell'idolo profano,
mostrò il poter suo, sgorgar facendo di bel meriggio, improvvisamente
dall'arido letto d'un vicin torrente, una fonte che bastò ai bisogni
dell'esercito[166]. —

Quest'irruzione oltre il Reno precedette la guerra contro Desiderio,
re de' Longobardi, e la ruina di questa dinastia. Vero è che durante
la guerra di Lombardia, le forze dei Franchi non poterono tutte esser
adoperate contro la Sassonia, ma pure questa fu sempre il maggior campo
delle imprese di Carlomagno, e par ch'ei se ne compiacesse, chè quel
paese rammemorava ai Franchi la prima loro origine, e le due nazioni
si rassomigliavano in più d'una fattezza. Domati per un momento,
i Sassoni ripigliarono le armi tosto che videro il re affaccendato
oltre monti; abilissimi per istinto a coglier le buone occasioni, essi
varcavano il Reno, e si precipitavano sopra i suoi confini, ogni volta
che sapessero aver egli da fare altrove; mentre pagavano puntualmente
i loro tributi, di armenti, di lane, di danaro quando il sapevano alla
sua corte di Magonza, di Vormazia, di Colonia o di Aix. E di che avean
eglino infatti a temere quand'ei trovavasi insiem co' suoi paladini al
di là delle Alpi o de' Pirenei? Onde allora tumultuariamente correvano
a vendicarsi in libertà e ad abbeverare i loro cavalli nelle acque
del Reno. «Mentre il re stava in faccende in Italia,» dice il poeta
cronista da me più sopra citato, «i Sassoni tornaron sulle frontiere
dei Franchi, e vennero a predare un borgo chiamato Hassi, ponendolo
tutto a ferro e fuoco, spinti a tali eccessi dalla lontananza del re
e dal pensiero di vendicarsi così delle perdite fatte lor sostenere
dai Franchi, e di porsi in condizione di non averne a sostenere più
mai. S'innoltraron pure fino a Frideslar, ed ivi fecero lor potere
d'appiccare il fuoco a una chiesa, che il martire Bonifazio, diletto
sacerdote di Cristo, ci aveva edificata; ma vedendo riuscir vana ogni
opera loro, furono ad un tratto colti da tanto terrore, che si misero
a fuggir verso la patria loro, senz'essere a ciò costretti dalle armi
nemiche, ma solo per divino potere. Intanto Carlomagno presa Pavia,
e avute in soggezione tutte l'altre città, tornò nel paese de' padri
suoi, conducendo seco Desiderio, e fece entrar a un medesimo tempo tre
eserciti sulle terre dei Sassoni, empiendole di rapine, di sangue e di
ruine; poi convocato a Carisio un congrego dei grandi e nobili franchi,
ivi, fra le altre deliberazioni intorno alle cose e ai bisogni dello
stato, fu preso di fare a' Sassoni guerra perpetua, certi oramai che
con loro non potevasi aver più pace; onde Carlomagno deliberò di non
volerli più lasciar quieti un sol istante, finchè abbandonato il culto
degli idoli, non fossero divenuti cristiani; o altrimenti tutti fino
all'ultimo distruggerli. O santa misericordia di Dio che tutti ci vuoi
salvi! L'Eterno, che avea conosciuto come niuna cosa del mondo avrebbe
potuto ammollir le dure cervici di costoro, a scuoter la naturale
caparbietà loro, ed a costringerli a sottomettersi al dolce giogo
di Cristo, diè loro per maestro e dottore il gran Carlo, il quale,
domandoli con l'armi e con le ragioni, li fece così quasi a forza,
entrar nella via della salute».

Si vede qui che nell'animo del poeta s'è cancellata la natura del
Sassone antico, e ch'ei dimentica la prima patria, rammorbidato oramai
e devoto al pari d'un Neustro. Poi, pur sempre servendo alla politica
di Carlomagno, il cronista del monastero prosegue: «Quest'util disegno
fu da fatti straordinari favoreggiato; poichè entrato il re nel
territorio nemico, guidando il fiore della gioventù, che avea convocato
a Duria, s'impadronì tosto d'Eresburgo e Sigisburgo, lasciandovi
presidio, e continuò il suo cammino fin al Visurgo appiè del monte
Brunesberga[167]. Quivi raccoltasi una gran massa di popolo, voleva
contendergli il passo: inutili sforzi! al primo scontro quella densa
turba è sgominata, e moltissimi cadono uccisi. Di quivi re Carlo si
conduce nel paese degli Osterlindi; Hesso, un de' loro principali
signori, accompagnato da quasi tutto il popolo, prostrasi supplichevole
dinanzi a lui, e consegnando gli ostaggi addimandati, gli giura eterna
ubbidienza. Intanto quei che Carlo avea lasciato a Lisbacco, presso il
Visurgo, vollero essere oppressi da un tradimento dei nemici. Era l'ora
del tramonto, quando i soldati tornando da foraggiare, s'incontraron
nei Sassoni che s'accompagnaron con loro chiamandoli amici, e coprendo
sotto questo nome, l'animo di fieri nemici. Essi accomunan la fatica
coi Franchi, gli aiutano portare i pesanti fasci d'erba onde son
carichi, e con le loro cortesie vie più accrescono la confidenza che
avevasi in loro. Finalmente, Franchi e Sassoni entran tutti insieme nel
campo; ma non sì tosto i primi cominciano a chiuder gli occhi al sonno,
i crudeli loro nemici si levan tutt'a un tratto, e fanno orribile
scempio di quelle povere disarmate ed assonnate genti. Se non che
alcuni de' Franchi, scosso il grave letargo, danno di piglio alle armi,
e cominciano ad opporsi vittoriosamente al nemico che viene in breve
cacciato dal campo. Al primo annunzio che n'ebbe il re, fu tale il suo
affrettarsi per correr co' suoi soldati sul luogo del combattimento,
ch'ei fu ancora in tempo di calar sui Sassoni, e di farne macello.»

I Sassoni formavano dunque un accozzamento di picciole tribù sotto
mille diversi capi, in virtù dello stesso principio e della stessa
consuetudine che ad essi avea fatto crear l'ettarchia in Inghilterra,
chè ogni popolo ha il suggello della sua propria natura, e la
porta seco anche nelle sue trasmigrazioni. In mezzo a questi oscuri
regoletti, un capo s'era innalzato di più maschia, più sublime, più
vigorosa tempra, e chiamavansi Vittichindo, celebre nelle cronache e
nelle ballate del Nord. Dove nasceva egli quest'uom valente? qual era
l'origin sua? Lo stesso avvien dì Vittichindo che di Carlomagno; niun
sa dir la città che gli diede i natali. Il nome suo, essenzialmente
germanico, veniva da due parole dell'antico idioma sassone _With-Kind_
(il figliuol bianco) o a dir più proprio, il giovin biondo dalle
belle forme. Alcune fra le leggende alemanne il fanno figliuolo di
Vernechingo re o capo delle tribù sassoni stanziate tra il Reno e
l'Elba, e certo al veder la grandissima autorità da lui esercitata
nelle deliberazioni di quei popoli bellicosi egli doveva essere uscito
da qualche grande schiatta, però che i privilegi di famiglia regnavano
con grand'ordine appo i popoli tramontani. Ogni volta che Vittichindo
appariva tra i Sassoni, essi pigliavano le armi per la patria, quasi
ricordasse loro l'antico Ermanno, l'Arminio degli Annali di Roma,
quel forte difensore della libertà germanica. Ermanno e Vittichindo,
due nomi che suonano ancora ogni volta che l'Alemagna insorge per
la integrità sua, o la sua libertà! Il dio Irminsul medesimo, quel
monumento di cui sì spesso favellano i cronisti di Francia, altro forse
non era che il simbolo dell'Ermanno germanico, il vincitor di Varo, che
protegger parea con la sua memoria i gloriosi sforzi dei Sassoni[168].

Le discordie e le gelosie delle tribù favorivano le imprese di
Carlomagno contro i Sassoni; il quale com'ebbe finita la guerra coi
Longobardi, e si fu cinto della corona di ferro, calò con maggior
forza che mai sulle popolazioni che abitavano le rive del Veser,
inoltrandosi i Franchi vittoriosamente sino a quelle dell'Oder. In
questa rapida conquista ci si fa incontro un capo di nome Esso o Elgi,
il quale capitanava i Vesfalii. Forse che a costui debban l'origine e
il nome loro gli Essiani o Assiani, quel popolo sì valoroso? Questa
tribù venne ad offerire ostaggi per pegno di sua fede a Carlo, dopo
di che, dalle rive dell'Oder egli tornossene rattamente in Vesfalia,
dove pure i popoli gli danno pegni di fede, e si obbligano a pagargli
tributo d'armenti, di lana, e a lasciargli il reddito d'alcune miniere
d'argento e di rame: sì che credendo, almen per poco, sottomessi
que' popoli, se ne va, nè sì tosto se n'è andato, che piglian di
nuovo le armi, e gli ostaggi più non bastano; ma vinti in una nuova
invasione, corrono in frotta, sulle rive della Lippa a prestar omaggio
al vincitore; il quale rimette in piedi e fortifica il castello
d'Eresburgo, posto a tener in dovere i Sassoni, come quel di Fronsacco
a reprimere gli Aquitani.

I Franchi tenevano in obbedienza ogni popolo vassallo con torri
merlate, ond'è che tutta quella terra è ancor seminata di queste rovine
del medio evo. Su quelle bertesche, ora coperte dal musco e corrose
dal rovaio, sorgevano un tempo fieri e superbi uomini di guerra, e su
quelle pietre spezzate viveva, or fa dieci secoli, una generazione di
largo petto che si abbeverava dei vini del Reno e della Mosella nella
tazza del convito, e in cima a quella torre logorata dagli anni piangea
forse qualche nobil donzella di Svevia, sposa prima diletta, poi
ripudiata dall'implacabil Barone. Ma il tempo ha tutto calpestato con
lo struggitore suo piede, e ormai più non s'ode colà se non il vento
che fischia per mezzo a quelle fenditure, come un organo toccato dalia
morte ad animar la fantastica ronda dei conti antichi, usciti per poco
dalle tombe loro.

Dopo aver vinto i Sassoni, Carlomagno indusse i capi loro ad
abbracciare il cristianesimo, giogo morale che afforzar doveva la
sua sovrana signoria. Tutto inteso a vederne la fine, piantò nella
vernata gli alloggiamenti suoi in un luogo che prese il nome di
Heerstal, che suona campo di guerra, e ivi tenne la sua corte plenaria
fino a primavera. Indi un editto suo reale intimato avendo una
dieta di leudi, conti e vescovi a Paderborna, alcune tribù sassoni
v'accorrono per rinnovare il giuramento loro di fedeltà, ma non il
fiero Vittichindo, che fuggitosi fra i Danesi, è ito a cercare un
rifugio nella Giutlandia, dove accampano alcune tribù alleate dei
Sassoni; Vittichindo, l'eroe della gente veramente germanica. In mezzo
a queste guerre del Reno, dell'Elba e del Veser, tre popolazioni
muovono con comune accordo di resistenza contro Carlomagno, e sono
i Sassoni, i Danesi e i Frisoni, che tutti mostrano di appartenere
al medesimo sangue, alla medesima causa, e di mano in mano che egli
incalza i loro avanzi gli uni sugli altri, essi popoli si concentrano
nella Scandinavia fino alla reazione de' Normanni, che a vendicar
poi verranno i loro maggiori sull'impero dei deboli successori di
Carlomagno. Le leggende dicono che Vittichindo ebbe per moglie Geva,
sorella d'un capo danese dello Sleswich, che nella lingua franca nomasi
Sigifredo e nella danese Sivardo. Una parte dei Sassoni seguì il loro
capo Vittichindo appo i Danesi, mentre l'altra venne per trattare con
Carlomagno alla dieta di Paderborna; e dopo lunghi parlamenti, a lui
questi si soggettarono, conservando per patto molte franchigie sotto la
dominazione dei Franchi. Essi serbarono, a simiglianza de' Longobardi,
le leggi loro, le radunanze dei capi nei campi di guerra, e soggettati
a tributo, altro non fecero che un atto di vassallaggio, acconsentendo
insieme alla propagazione della religion cristiana in mezzo alle tende
e città loro[169], onde a' vescovi e preti fu libero lo scorrer le
città e borghi per annunziarvi la verità della fede. Per ultimo fu
conceduto che tutti que' capi delle tribù sassoni, che sottomettersi
non volessero al trattato conchiuso con Carlomagno, potessero ritirarsi
dove lor meglio paresse o piacesse. Tale si era la regola generale
di quelle tribù erranti: anzichè sottoporsi al giogo esse fuggivano,
però che il suolo per esse non costituiva altrimenti il domicilio, ma
in ogni luogo dove piantar potessero la tenda ivi era la patria loro.
Laonde parecchi di quei Sassoni andarono ad unirsi con Vittichindo in
Danimarca.

Nè appena son corsi due anni dal parlamento di Paderborna, che veggiam
quest'ultimo sollevar di nuovo i Sassoni, e condurre i Danesi insiem
con le tribù riparatesi nella Giudlandia; d'onde ei muove in gran
forze, ricevuto a grandi acclamazioni dalle antiche tribù soggette
a Carlomagno, e si avanza vittorioso fino al Reno, distruggendo
le borgate dei Franchi ch'ei trova sul suo cammino, atterrando i
castelli e le torri poste a vedetta, ed ardendo i segni militari della
dominazione di Carlomagno, intento a que' giorni nella spedizione di
Spagna. Ordinava questi in un capitolare di ributtar col terrore e con
la forza quelle masse di gente; onde tutti i possessori de' terreni,
le guardie dei confini ed i leudi dovean pigliar le armi, e questa
leva de' Franchi arrestò per poco le depredazioni dei Sassoni sul
Reno, e la mossa del vittorioso Vittichindo. Arriva quindi fra breve
il gran Carlo medesimo, disperde gl'invasori, pianta di nuovo i suoi
alloggiamenti nel campo di Heerstal, e vi passa l'inverno per quindi
scagliarsi addosso a' Vesfalii. Nulla più resiste a questo fortissimo
uomo, a questo re giganteo, la cui sola parola porta lo spavento per
ogni dove; parecchie di quelle tribù corrono a dimandargli la pace, ed
egli si fa consegnar da esse gli statichi, come era uso; ma non vuol
trattar più spartitamente con una o più popolazioni, bensì chiede che i
Sassoni vengano tutti ad un parlamento per trattar le condizioni della
pace; Vittichindo, sempre irremovibile, non vuol assistere, vedendo
l'umiliazione della sua patria, a questo congresso, e ritirasi una
seconda volta in Danimarca.

Durante l'inverno, Carlo raccoglie tutte le sue forze ad Heerstal,
alloggiamento suo prediletto, ed ivi, in fronte di sì grosso esercito —
che niun resister gli potrebbe, impone senza colpo di spada ai Sassoni
le sue leggi. L'atto che nacque dal parlamento quivi da lui convocato,
si è quello che reca il titolo: _De partibus Saxoniæ_, costituzione
vera della Sassonia. I vescovi che in quantità intervennero al detto
parlamento, si fecero a predicar ivi nel campo stesso, ed i Sassoni
ricevettero in gran folla il battesimo. Aveva il re provato il metodo
de' tributi con lasciare independente ogni vassallaggio, ma essendogli
male riuscito, stipulava ora che i Sassoni sarebbero quindi innanzi
governati da conti della nazion franca; onde sottomessi così ad un
ordinamento comune, ad essi rapita veniva l'independenza loro natia.
Tutti ubbidir dovevano a questi conti, e chiunque manomettesse o
ingiuriasse i delegati regi, sarebbe in pro del fisco spodestato delle
sue terre; nè più i Sassoni tener potrebbero nè adunanze nè diete, se
non previo il beneplacito del re e alla presenza di commissarii da lui
disegnati.

A quest'ordinamento di polizia militare, Carlomagno aggiunse alcuni
articoli risguardanti specialmente il cristianesimo. Edificar doveansi
in certi luoghi del paese de' Sassoni diverse chiese, le quali aveano
ad esser sacre, e più sacre ancora dei templi dell'idolatria; chi
uccidesse un prete cristiano o sagrificasse vittime umane alle antiche
deità della patria, fosse punito di morte; e dovendo il battesimo
esser quindi innanzi il segno dell'ubbidienza, quelli fra i Sassoni
che si nascondessero per sottrarsi al santo lavacro della Chiesa, o
mangiassero carni nei giorni di magro, sarebbero tenuti per ribelli e
come tali dannati a morte. Il tornare all'antica religione del Norte,
era pur segno di ribellione. Ogni pena tuttavia redimer potevasi con
la penitenza ecclesiastica, però che a quei tempi la legge cristiana va
pur sempre confusa col governo politico.

A questo periodo della conquista e suggezione delle tribù sassoni,
si riferisce in Germania l'instituzione degli otto vescovati di
Brema, Verden, Minden, Alberstat, Hildesheim, Paderborna, Munster ed
Osnabruch, sedi cristiane che divennero indi sorgente di civiltà e di
sapere per l'Alemagna. Dalla predicazione cattolica ebbe fondamento la
dominazione dei Carolingi in Sassonia. Al parlamento d'Orleim i Sassoni
passarono dal sistema di vassallaggio independente alla costituzione
per contadi e vescovadi, nè furon più solamente vassalli, ma una parte
del gran tutto sottomesso al governo dei conti e dei vescovi. Così
abbiam già tre periodi in questa storia della conquista dei Sassoni;
1.º il vassallagio per tribù; 2.º l'aderimento alla predicazione
cristiana; 3.º la costituzione uniforme per contadi e vescovadi, e la
sommessione all'ordinamento amministrativo del re.

Questo governo dei conti e dei vescovi riuscì, in sulle prime,
odiosissimo ai Sassoni; i primi amministravano la giustizia, e
governavano in nome di Carlomagno; i secondi si travagliavano d'ampliar
l'autorità della Chiesa e di sottomettere le barbare nazioni ai giogo
della religione, cose tutte che a distrugger miravano la libertà delle
popolazioni germaniche. La presenza di Carlomagno, e il terror del suo
nome potean solo conservar la dominazione dei Franchi colà, ed egli
costretto di correr continuamente l'Europa, dalla Spagna all'Italia,
dalle Alpi ai Pirenei, non potea sempre aver l'occhio sulle terre
germaniche, onde i Sassoni più d'una volta profittaron di quest'assenza
del sovrano, per ripigliare le armi. Eccoli dunque di nuovo sollevati,
recarsi in massa sulle rive del Reno, e scuotere il giogo dei conti e
dei vescovi.

A grande inquietudine mosse l'animo di Carlomagno questa presa d'armi
universale, che avvenne all'occasione dell'invocar che fecero i conti
franchi la fedeltà dei Sassoni per respinger l'irruzione dei popoli
slavi. Vittichindo ricomparve allora tra' suoi, e disse loro: «Ecco
giunto il momento di vendicarvi de' vostri oppressori.» I Sassoni
lo seguono, si raccolgono appiè d'un alto monte sul fianco destro
dell'esercito di Carlomagno, capitanato dai tre conti maggiori
Adalgiso, Geilone e Volrado, e quando questi arrivaron sul Veser,
anzichè trovarvi i Sassoni in loro aiuto, li vider apparecchiati a
scagliarsi su loro. Il conte Teoderico, accorso dal Reno, non esitava
intanto a cominciar la guerra contro i fedifraghi Sassoni stessi, e
la zuffa fu sanguinosa. Il gran Carlo non v'era; i Sassoni, pieni di
astio contro i conti, diedero dentro con gran forza, ed in breve quasi
tutti i capitani de' Franchi furono uccisi sul campo, gli altri messi
in volta, ed i Sassoni intuonaron l'inno della vittoria di Vittichindo,
ributtando gli oppressori fino al Reno. Carlo accorse indi tosto per
vendicare l'affronto dell'armi sue, con fitto in mente il pensiero che
i Sassoni non fossero altrimenti nemici da combattere, ma sì popoli
ribelli da sterminare. Venne dunque a tener la sua dieta a Paderborna,
e citati dinanzi al campale suo parlamento i principali fra i Sassoni,
dimandò loro perchè avessero rotta la guerra, perchè ribellati si
fossero contro i conti? Tutti ad una voce risposero: Aver ubbidito
ai voleri di Vittichindo, ed egli solo esser colpevole di quella
ribellione. — Ma non per questo il re placò l'ira sua, chè anzi fece
proponimento di vendicare i suoi leudi trucidati in campo, ed i vescovi
delle chiese di fresco edificate, martoriati o cacciati da Vittichindo.

I Sassoni aveano infranta la legge di vassallaggio, dunque eran
ribelli: Carlomagno ordinò quindi un grande esempio, e ad imitazione
di tutti gli altri conquistatori, non esitò punto a versar fiumi di
sangue, onde lasciar lunghe orme di terrore e di sommessione. Si fece
dare in mano tutti i capi e gli uomini più ardimentosi della nazione,
e comparve in mezzo a loro, con la spada in mano, girando sovr'essi
il corrucciato suo sguardo, a guisa di un gigante che scuota la sua
clava sopra i vinti; poi dal suo campo di Ferden, a riva dell'Aller,
comandò che tutti i Sassoni ribelli avessero mozzo il capo; le cronache
ne sommano il numero a quattro mila cinquecento; fu una beccheria che
durò tutto un giorno. Terribile rappresaglia dei conti e vescovi uccisi
dai Sassoni, e dell'aver inseguito i Franchi fin sul territorio loro;
ma era pur forza muover terrore in que' popoli, e Carlomagno si trovò
costretto a colpirli con la tremenda sua spada[170].

Se non che il sangue di questi supplizii punto non valse a spegnere
l'astio dei Sassoni, ed altre tribù pigliaron le armi, nè appena
era domata questa, insorgeva quella; le erano popolazioni gelose,
indipendenti, tutte situate a' confini di genti naturalmente nimiche
di Carlomagno; i Danesi, gli Slavi, i Frisoni, istigati dai Sassoni
pigliavan le armi al primo segnale per far causa comune co' nemici
degli Austrasii; guerra infinita di popoli e di razze. Ma le genti di
Carlo aveano veramente il primato militare, nè i Sassoni mai vennero a
campal giornata se non per essere vinti e sconfitti; nessuna rilevante
vittoria ottennero essi mai contro a Carlomagno, cui essi temevano come
un Dio; parendo loro aver sempre addosso quella sua mazza ferrata.

Intanto Carlomagno, fatta sua dimora d'una delle germaniche sue ville,
attende a soggiogar per sempre i Sassoni, riedifica la fortezza
d'Eresburgo, e tiene in mezzo a' suoi guerrieri corte plenaria a
Paderborna; e ad ogni tratto spedisce grosse schiere di Franchi a
guastar ben oltre le terre de' Sassoni, ed a piantarvi accampamenti
alla foggia de' Romani. Ma vedendo di questo modo non aver più fine la
guerra, deliberossi di rivolgersi dirittamente allo stesso Vittichindo
per trattare con lui a tu per tu della pace. Vittichindo ed Albione,
i due capi di maggior grido tra i Sassoni, dimandarono salvocondotto,
e vennero a trovar Carlomagno nella sede sua di Paderborna, accoltivi
a grande onore, festeggiati dai conti, e catechizzati dai vescovi.
Carlomagno profferse a Vittichindo il titolo di duca di Sassonia, e
gli onori della sua corte, purchè abbracciasse il cristianesimo, segno
di soggezione appo i Sassoni, essendochè un giogo era per essi la
religione dei Franchi, e giogo spesso odiosissimo. Vittichindo accettò
la profferta, e con lui altri più capi di quella nazione ricevettero il
battesimo. Grande vittoria fu questa, e il termine, a così dir, della
salvatica indipendenza di quelle tribù. Prive del valoroso capo che le
guidava alla guerra esse oramai più non s'avventurarono che a spartate
sollevazioni, le quali furono anche tosto compresse dalla ferrea mano
di Carlomagno.

Divenuto fedel vassallo a quest'ultimo, Vittichindo lasciò al tutto le
armi, ed andò a ricoverarsi in un monastero. Quasi tutti i più nobili
lignaggi della Germania discender vollero da questo ceppo; chi non
potea dirsi della schiatta di Carlomagno, gloriavasi d'aver Vittichindo
per antenato, chè un prod'uomo ognuno il vorrebbe per suo progenitore.
La stirpe che più ragion d'ogn'altra potea gloriarsi d'essere uscita
da Vittichindo, quella fu di Capeto, recando infatti le cronache che
Roberto il Forte, il poderoso conte di Parigi, fu pronipote del Sassone
glorioso[171]; chè fra que' battagliatori v'era sempre, come a dire,
una misteriosa catena, che univa gli uni cogli altri, di gloria in
gloria, di forza in forza, e bello certamente era l'aver principio da
Vittichindo. Il quale, fatto quindi piissimo, fu onorato per santo e
nominato nelle antifone, cantico d'onore e panteone del medio evo. Ad
esempio di lui, gli altri Sassoni convertiti, si danno sinceramente al
cristianesimo.

La rinomanza di Vittichindo, e la gloria della spedizione di Sassonia,
doveano naturalmente somministrare ampio soggetto alle canzoni eroiche;
infatti sotto il titolo della canzone di _Guiteclino di Sassonia_,
un trovatore di nome Giovanni Bodel, nativo di Arras, compose in
sull'entrar del secolo XIII un intero poema epico sopra Guiteclino
ed i Sassoni, che ritrae de' tempi feudali, i più vivi e coloriti di
quel periodo di confusione in cui i tracotanti baroni comandavano ai
re. Eccovi lo spirito di questa canzone eroica. «I Sassoni minacciano
l'impero de' Franchi, ci vogliono dunque aiuti, sussidii, modi a far
la guerra, onde Carlomagno dimanda quattro denari ai suoi baroni
_urepi_ o _urepedi_ (_hurepés_)[172] dell'Angiò, della Bretagna e
della Neustria; gli Scozzesi, gl'Inglesi, gli Alemanni e i Bavari
pagano questo tributo, e togli qua che i baroni _urepi_ di Carlomagno
non vogliono pagare, dicendo che si fa per avvilirli, che addio alle
immunità loro se fossero sottoposti a un tributo. Che fanno dunque i
superbi feudatari? Pigliano il partito di chiudere quattro denari nel
pennone d'ogni lancia, poi vengono così innanzi a Carlomagno, alla
sua corte plenaria d'Aquisgrana, e gli dicono: «Imperatore, vien tu
stesso a prendere, se tanto ardisci, il tributo». Qui il poeta gode di
abbassar Carlomagno, e segue a raccontar come al sopravvenir dei suoi
baroni, ei si fa incontro ad essi a piè nudi, senza corona in fronte, e
rinunzia all'imposta promettendo di non mai più dimandar loro tributo
alcuno. Ecco pertanto la libertà feudale in tutta l'ampiezza sua; il
barone deve il suo corpo, ma non il danaro mai; il pagamento del denaro
è solo un dovere pel villano, e per l'uomo di _podestà_, cioè in poter
d'altrui.

Carlomagno ed i suoi baroni muovono indi da Aquisgrana per la guerra
di Sassonia, e qui mille descrizioni di combattimenti; un abbassar
di lance, un mescolarsi di pennoni e il duca Guiteclino è ucciso in
battaglia. Qui pure s'intrecciano gli amori di Berardo e d'Elisandra,
di Baldovino e della regina Sibilla; le crociate hanno siffattamente
riscaldate le fantasie, che si trovan per ogni dove le rimembranze
di Gerusalemme. Ma ecco i fratelli di Guiteclino che insorgono a
vendicar la sua morte, e atterrano Berardo e Baldovino, niuno resiste
ai colpi loro, e qui un'altra rimembranza viene a collocarsi nella
mente del poeta; quella dell'invasion dei Normanni e degli Ungri
al secolo decimo: la stessa confusione, solo che vi è in ogni parte
celebrato il nome di Vittichindo. La guerra dei Sassoni, fu la grande
impresa del regno di Carlomagno, ed ebbe ad esser soggetto di poema
come Roncisvalle, e come ogn'altro tema che ricordasse le grandi gesta
militari.

Il modo che tenne Carlomagno nel terzo periodo delle sue guerre
sassoniche, fu più efficace che non il suo primo ordinamento del
vassallaggio. Veduto che le popolazioni erranti non si affezionano al
suolo, ei fa trasportar le principali famiglie sassoni nell'interno
della Francia, e il paese loro fu dato ad altri popoli (gli Obotriti)
a Carlomagno più ubbidienti e fedeli. Così le famiglie sassoni più
riottose ed audaci, tramutate in Francia, ebbero in retaggio le terre
del fisco, o furono cacciate nei monasteri e condannate alle solitudini
del deserto; ond'è che sotto Lodovico Pio troviam di queste cotali
famiglie nelle badie, e ardenti religiosi ed eziandio santi di origine
sassone[173], e cronisti e poeti che attendono a scriver gli annali del
paese.

Se la guerra sassonica fu la più crudele, la più sanguinosa che mai
avesse a sostener Carlomagno, essa rende pur testimonio della grandezza
e della fermezza sua, della forza e della destrezza ch'ei vi pose;
ma era un'opera di conquista, che dovea col tempo trar seco la sua
reazione. Avea Carlomagno rincacciate, stipate le popolazioni nel Nord,
nella Danimarca, nel Giudland; e da chi fu rovesciato l'impero suo? Da
quelle popolazioni medesime che vennero alla volta loro ad assalire
i Franchi. La storia del mondo è azione e reazione; i conquistatori
cacciano le nazioni, e queste ritornano più forti a spezzar trono e
spada di coloro che sognaron l'impero universale del mondo!




CAPITOLO XI.

CONQUISTE DI CARLOMAGNO IN ISPAGNA. — ROTTA DI RONCISVALLE.

  La Spagna e i Saracini dopo la battaglia di Poitiers. —
  Corrispondenza di Pipino coi califfi. — Gli emiri di Catalogna,
  di Navarra e d'Aragona. — Gli antichi cristiani. — Discordie
  civili. — Gli emiri alla corte plenaria di Paderborna. — Carlomagno
  delibera di conquistare la Spagna. — Convocazione delle milizie
  — Le due irruzioni per mezzo ai Pirenei. — Assedii di Barcellona
  e di Saragozza. — Ritorno dell'esercito. — Rotta di Roncisvalle.
  — I Guasconi e il duca Lupo. — Lugubre suono di questa rotta. —
  La canzone di Roncisvalle. — Tracce del passaggio de' Franchi ne'
  Pirenei. — I corpi de' martiri. — La cappella. — La rupe e la spada
  d'Orlando — Romanza spagnuola di _Alda la bella_, sposa _di don
  Orlando_.

732 — 778.


Le spedizioni di Carlomagno furono, sin qui, in Germania e in
Lombardia; il Reno, l'Oder, le Alpi, il Po, avean veduto le lance dei
Franchi, folte come le messi estive agitate dai venti[174]; la corona
di ferro dei Longobardi ornava la fronte del re dei Franchi; le terre
d'Italia erano partite fra i suoi duchi e conti e leudi, e la Germania
acclamava il re dalla gigantesca statura che conduceva i Franchi
d'Austrasia e di Neustria alla conquista e al dominio della Sassonia
e della Baviera. Già fin dal primo istante della sua esaltazione avea
Carlomagno compiuto il soggiogamento dell'Aquitania, e la Guascogna
ubbidiva alla grande famiglia de' suoi vassalli; a' Pirenei il nome suo
era in grido, com'esser dovea quello del pronipote di Carlo Martello,
e formidate v'erano la potenza e la forza di questo coronato capitano,
benchè ancor veduto non avessero sventolar colà le sue bandiere. Ma
ben presto il suono del corno stava per assordar que' forri e quelle
valli, e una spedizione già era pronta a varcar quelle alpi dirupate.
Or qual cagione mai traeva tanta selva di lance in mezzo alle città
della Spagna? Come avvien egli che i Saracini da conquistatori stanno
per divenir conquistati? Qual memoria restava di quella sanguinosa
irruzione, che Carlo Martello, l'avolo di Carlomagno, arrestava nelle
pianure di Poitiers?

Questa terribil giornata di Tours o di Poitiers, fu termine alle
conquiste degl'Infedeli al di là de' Pirenei: la vittoria di Carlo
Martello, era venuta a raccendere l'invilito coraggio de' cristiani
in mezzo all'abbattimento generale degli animi e alle paure sparse
pel durare d'un secolo dalle rapide e maravigliose vittorie di quei
Barbari, e tanto bastò a mutar la condizione rispettiva dei popoli.
Quella sanguinosa disfatta dell'islamismo diede un irresistibile
impulso ai conti, ai duchi, alle intiere popolazioni della Gallia
meridionale, e i cristiani quasi tutti si levarono per una poderosa
crociata nella Guienna e Settimania. Fin dal regno di Pipino più non
v'erano se non alcune colonie spartate di Saracini nella Provenza e
nell'Aquitania, e quando Abd-Almalek, o Addamelecco bandì la guerra
santa, gl'Infedeli non aveano in mano più che la sola città di Narbona.
Tutta la potenza degli emiri s'era concentrata in Spagna, e nei monti
durava tuttavia un'antica schiatta di cristiani, maschia popolazione,
che s'era già liberata del giogo de' Saracini. Coperta di pelli ferine
o d'armature fabbricate negli antri delle rupi o in qualche solitaria
borgata, quella valorosa schiatta di Leone e di Castiglia scendeva di
quando in quando dall'inaccessibil suo ricetto per molestare i Saracini
delle città e delle campagne. In mezzo a quella lunga giogaia di monti
che si stende dalle Asturie fino alla Catalogna, viveva una maschia
e forte nidiata, che dovea coll'andar del tempo cacciar i Mori dalla
soggiogata Spagna, e piantar sulle francate città lo stendardo della
croce.

Oltre di che la Spagna non era già sottomessa ad una sola signoria,
chè non bastando ai Saracini, vincitori dei Visigoti, d'essersi
separati dal califfato di Bagdad, e dalla podestà del Commendator dei
credenti, intestine discordie regnavan anco nella penisola fra città
e città, e quasi ogni provincia aveva il suo emiro[175], e in mezzo
alla guerra civile, gli uni invocavano il braccio dei conti cristiani
e delle popolazioni visigote, potenti ancora sotto il vescovo loro
a Cordova o a Toledo; gli altri ricorrevano per aiuto agli antichi
Castigliani ed agli Asturiani delle montagne. Già fino a' tempi del
regno di Pipino alcune Ambascerie degli emiri di Spagna eran venute
a visitare il re di Francia nelle sue corti plenarie, ed egli mentre
dava loro udienza, ponevasi pure in corrispondenza coi califfi di
Bagdad, ricevendone ricchi presenti, e mandando loro in contraccambio
cani da caccia usi correre il cignale delle Ardenne e della Turingia.
È cosa incontrastabile che Pipino ebbe pratiche politiche col califfo
Almanzor[176] e che alcuni conti de' Franchi dimorarono per tre anni
a Bagdad, donde poi toccarono, sbarcando a Marsiglia, la città del
traffico.

L'ordinamento delle provincie meridionali, qual Carlomagno ebbe a
compierlo, piantava sulla frontiera di Spagna due grandi vassalli
militari della corona di Francia, ed erano i duchi dei Guasconi e degli
Aquitani, i quali Guasconi, per la loro dimora rimpetto a' Pirenei si
trovavano continuamente in commercio coi Saraceni, così come i duchi
loro con gli emiri, e mescolavano spesso i sangui loro; indarno i
concilii vietavano questa comunanza di nozze, che più d'una fanciulla
cristiana vedeasi andare sposa ad un miscredente, e più d'una nera
saracina di Barcellona, di Cordova, di Granata o di Toledo pigliarsi
a marito un figlio della Guascogna o dell'Aquitania. I Saracini aveano
moschee nelle città meridionali a Narbona ed Arli, e i cristiani aveano
chiese e fin vescovi a Siviglia; praticavan gli uni cogli altri pel
commercio, per l'industria, per le arti; le antiche animosità s'eran
venute cancellando, e bene spesso era più facil trovar nimicizie e
gelosie fra emiro ed emiro, o fra conte e conte, che astii veri d'una
credenza contro l'altra.

I re Franchi seppero giovarsi di queste discordie per vantaggiar le
loro spedizioni e conquiste in quel paese. Nel tempo che Carlomagno
teneva una dieta in Paderborna attorniato da conti e vescovi, vide
venire a lui alcuni emiri o alcaldi saracini, avvolti in larghe
vesti, come a que' dì usavano al di là de' Pirenei, il più ricco dei
quali chiamavasi Soleyman Ebu-Jaktan-Alarabi, o Mofras-Ebu-Alarabi,
governatore, come dicevano, di Saragozza. Venivano questi emiri da
lontani paesi, per prestar fede ed omaggio a Carlomagno, profferendo di
consegnargli le chiavi di essa Saragozza e di Valenza ch'essi aveano
in poter loro come vassali d'Adelramo. Carlomagno rimase meravigliato
alla vista di quegli emiri, e la superbia de' conti ne fu lusingata;
la conquista ch'essi offrivano tale era da solleticar l'appetito de'
Franchi, e Carlo accettò fede ed omaggio da quei Saracini. Laonde
in quella medesima corte plenaria, Abiatar, governatore di Huesca e
l'emiro Ebn-Alarabi, si dichiaravan vassalli della corona di Francia,
e si obbligavano a consegnare i quattro passaggi dei Pirenei, di
Barcellona cioè, di Puicerda, di Pamplona e di Tolosa, donde il suo
esercito avrebbe potuto allargarsi fino alla Stretto e liberare i
cristiani della Penisola. Oh come cangiati s'erano i tempi! Un secolo
appena era trascorso dal dì che il conte Giuliano aveva aperto la
Spagna alle conquiste degli Arabi, e già gli emiri davano in mano i
Pirenei ad un esercito di Franchi! Il qual esercito trovar dovea spalla
in una massa ragguardevole della popolazione. A primavera tutto sarebbe
presto per una spedizione oltre i Pirenei, e gli emiri traditori se ne
tornavano a Saragozza e a Barcellona, ivi attendendo l'effetto delle
promesse del gran Carlo, d'ora innanzi loro alto signore.

Gli apparecchi di questa guerra furono grandissimi: tutti i conti
possessori di terre fiscali, convocati per bando reale, doveano tenersi
pronti a marciare. Il grande accorgimento di Carlo quello era di calar
sempre sui nemici con forze talmente formidabili, che gli avviluppava
prima che si fossero ordinati a resistergli; così avea fatto contro i
Longobardi, quando le sue schiere disceser dall'Alpi con la rapidità
d'un torrente, così a forza d'uomini avea vinto i Sassoni, e così
preparavasi a far ora nella spedizione in Ispagna, congregando tutta la
sua gente, non solo della Neustria, dell'Austrasia e della Borgogna,
ma sì pure chiamando i suoi vassalli di Baviera e di Germania, insiem
coi conti della Provenza e della Settimania. I Longobardi appena erano
soggiogati, e nondimeno una schiera dei loro univasi all'esercito,
presto a varcare i Pirenei. A simiglianza degli altri grandi
conquistatori, Carlomagno adoperava i popoli domati a domar l'altre
nazioni, alla foggia dei Romani. Non sì tosto primavera comincia a
metter le foglie ed i fiori, che già, come narrano i romanzieri, si
vede il gran re alla sua villa di Casseneuil, nel contado di Agen, dove
celebra la Pasqua; poi visita la Guascogna e la Settimania per esser
sicuro che le mura son forti e salde le torri. L'esercito suo è diviso
in due schiere, l'una delle quali, destinata ad invader la Catalogna
pel passo di Perpignano, dovea muover da Narbona, proceder lunghesso il
mare fino a Girona e a Barcellona e far alto all'Ebro; l'altra calar
dai Pirenei per la via della Navarra, e precipitarsi sovra Pamplona,
la chiave dei monti, e di questa seconda schiera, Carlomagno avea
riserbato il comando a sè stesso, col fiore de' suoi conti e paladini,
e per più rinforzarsi dovea passar per mezzo all'alpestre paese de'
Guasconi, forti e torosi balestrieri, che conducevano gli armenti su
per quelle rupi. Giunto all'Ebro, avrebbe poi visto se gli conveniva di
proseguir la conquista fino allo Stretto.

Amendue le schiere o spedizioni furono simultaneamente condotte
con l'usata vigoria di Carlomagno. L'esercito che mosse da Narbona
componevasi di Longobardi e d'Austrasii guidati dal conte Bernardo,
fortissimo paladino, che gran riputazione erasi acquistata nel
passaggio dell'Alpi, e sottomessa Girona e Barcellona con tutte
l'altre terre fino all'Ebro, per una mossa militare a cerchio, venne
a congiungersi con Carlomagno dinanzi a Pamplona. L'assedio di questa
piazza fu lunghissimo e fierissimo; vinta che l'ebbero i Franchi,
vennero a campeggiar Saragozza, per aver con essa tutta la fronte
dell'Ebro. Dopo vigorosa resistenza i Saracini chiesero i patti; si
offrirono statichi ed omaggi al re, il cui esercito, dominatore e
vittorioso, si traeva dietro gli alcaidi e gli altri Infedeli già
debellati. Tutto il paese che si stende dai Pirenei all'Elbro, fu
soggiogato, e Carlomagno l'ordinò alla forma delle marche militari
sulle frontiere, il che val quanto dire ch'ei pose suoi conti e leudi
nelle città a difenderle. Da questo momento i Pirenei più non servono
omai di confine alle sue possessioni; ma ben l'Ebro diventa frontiera
sua, e Pamplona e Saragozza sono gli antemurali della fronte sua
militare.

Ordinata ch'egli ebbe così la sua conquista, ripigliò il cammino verso
Francia, traendosi dietro carra piene di ricchezze, e mule cariche di
spoglie, e gli emiri saracini che seguivano il cocchio del vincitore.
Le folte lance marciavano in massa, e la scorta di battaglia era
sì coperta di ferro, che nessuna punta l'avrebbe potuta toccare,
e Saracini e Guasconi sarebber del pari venuti a rompersi contro
quelle corazze e usberghi di Sassonia, di Lombardia, d'Austrasia e
di Neustria. Alla coda poi dell'esercito, e come schiera spartata,
seguiva un retroguardo composto di prodi cavalieri condotti dal conte
Orlando, valoroso guardiano delle spiaggie di Bretagna. Partitisi
da Pamplona, procedevano tutti in gran sicurtà, per mezzo a quelle
strette, a que' monti, a quegli scoscesi dirupi e precipizi che formano
il varco da Francia in Ispagna, e Orlando, gli uni addosso agli altri,
li guidava con perizia di ottimo capitano. Avevan essi ad attraversare
il paese de' Guasconi, popolo di arditi e rozzi valligiani; i Guasconi
e Navarresi ritraevano della durezza de' monti loro, e sapevano con
nerboruto braccio maneggiar l'arco e la freccia, e popoli pastori
e bellicosi com'erano, non temean punto d'affrontarsi cogli uomini
del Nord. E non vivean forse anch'essi in mezzo alle nevi e alle
ghiacciaie?

Ora è da saper che in quel tempo i Guasconi aveano appunto per loro
duca Lupo, nipote per figlio di quell'Unnaldo, che le carte antiche
dicono uscito della schiatta merovingica. E' non si vuol perder
d'occhio mai quest'odio naturale che i duchi d'Aquitania portavano
a Carlomagno. Procedea questo dall'esser eglino i discendenti d'un
lignaggio proscritto ed erede del trono di Clodoveo; e Carlomagno
n'avea fatti impiccar due o tre sotto pretesto che fossero rei di
ribellione e sedizione, ma più ancora per ispegnere i Merovei. Che
se pur Lupo ha ottenuto le terre di Guascogna, come vassallo di
Carlomagno, egli ha tuttavia serbato in cuore i lunghi astii di
famiglia contro di lui, e comanda ad una robusta popolazione che ha in
odio la razza dei Franchi; vede Lupo con ispavento questa dominazione
degli uomini del Norte stendersi già fin sopra la Spagna; i Pirenei
non son più confini, e benchè egli sia cristiano, ama piuttosto di
conservare il commercio suo cogli alcaidi di Pamplona, di Saragozza,
di Valenza che sottomettersi a Carlomagno. I Guasconi videro passare,
senz'ardirsi di toccarle, le innumerevoli masse della cavalleria
franca, e le lance che luccicavano in cima dei Pirenei; ma qui è
una retroguardia sola, separata, che conduce un ricco bottino atto a
solleticar l'ingordigia di quei poveri montanari, abitatori di caverne
e di rupi, onde composta com'è di poche lance guidate dal conte
Orlando e da qualch'altro paladino, vien d'improvviso assalita fra
que' burroni, e Lupo di Guascogna si fa partecipe di questo repentino
assalto di cristiani contro a cristiani[177]. Al passo appunto di
Roncisvalle, dove le rocce pendono sospese sul tuo capo quasi trinciate
dalla durindana d'Orlando, i Guasconi arrestarono il retroguardo di
Carlomagno. In vano i paladini si difesero valorosamente, in vano
Orlando eccheggiar fece il suono dell'eburneo suo corno per quelle
profonde valli, in vano la poderosa sua spada ne spezzò i macigni,
tutti que' prodi, oppressi dal numero, perirono nelle terribili gole
de' Pirenei, e la dolorosa memoria n'è pietosamente conservata nelle
croniche, e riempie tutto il medio evo. La rotta di Roncisvalle è
scritta in tutti i monumenti della cavalleria; i trovatori la cantavano
nelle corti plenarie a muover l'esercito a vendetta contro gl'Infedeli,
perchè a questi principalmente attribuivasi il tradimento ed il macello
della cavalleria cristiana; le matrone e le donzelle piangevano a
quel racconto, e i cantori avean caro di ripetere in versi lugubri la
catastrofe d'Orlando e d'Oliviero suo cugino morti a Roncisvalle[178].

Da per tutto tu trovi queste tradizioni popolari; i romanzi le
raccontano, e nelle stesse _Cronache di San Dionigi_ è inserita la
supposta relazione di Turpino sulla morte di Orlando e dei paladini del
gran Carlo[179]. Ma i prodi cavalieri non recitavano altrimenti, prima
di combattere, le pie e divote esortazioni di Turpino, nè i versi che
«Tagliaferro assai bene cantava andando di gran passo alla battaglia
d'Hastings,» e nè tampoco le canzoni guerriere intorno a Carlomagno,
Orlando ed i suoi vassalli che morirono a Roncisvalle; ben altri poemi
ebbero quei tempi sulla catastrofe de' Pirenei, che oltre alla cronaca
di Turpino, venivano per ogni dove nelle gran corti dalla cavalleria
recitati, e ripetuti nei racconti del tempo di Filippo Augusto.
Carlomagno, Orlando, Oliviero ed i suoi vassalli, furono pure argomento
ad una gran canzone eroica, prediletta lettura del medio evo, che
comincia:

    Carles, li reis, nostre emperiere magne, ecc.[180]

La quale canzone eroica intorno ai casi di Roncisvalle è uno dei
maggiori poemi di cavalleria che ancor ci rimangano di quei tempi
antichi, e comechè mista di favolosi episodi, almen ci prova, insieme
con la _Cronaca di San Dionigi_, come luttuosa era la memoria della
disfatta di Roncisvalle; uno fu questo dei maggiori disastri della
cristiana cavalleria, e quindi ne fu serbata la ricordanza attraverso
dei secoli. I trovatori del secolo XIII composero una compiuta azione
drammatica sulla morte di Carlomagno, nè dicono altrimenti che i
Paladini di Carlomagno morirono per mano dei montanari Guasconi,
guidati da Lupo, cristiani come loro; sarebbe stato un affligger troppo
i fedeli, ad essi raccontar dovendosi come tanti valorosi conti, erano
periti sotto i colpi di perfidi e traditori cattolici, onde voller
piuttosto attribuire la morte d'Orlando ai miscredenti e Saraceni, ed
alla fellonia di Ganellone da Maganza. Tornando poi alla storia vera
di questo fatal disastro della cavalleria, dir si dee essere stati i
Guasconi e Lupo duce loro, quelli che ne' Pirenei furono addosso alla
retroguardia di Carlomagno, e questo è sì vero che le croniche stesse
raccontano il supplizio di Lupo, che fu impiccato come fellone e sleale
per aver tradito l'oste dei Franchi, e un diploma di Carlo il Calvo
ricorda il nero tradimento della razza meridionale, e scaglia eterna
maledizione su Lupo di Guascogna, il quale ben si meritò il nome di
Lupo per la sua perfidia verso i paladini di Francia.

Anche nelle valli de' Pirenei durò per lungo tempo questa dolorosa
memoria di Roncisvalle, ed un canto dl que' montanari in lingua basca
celebra la vittoria dei loro antenati sui guerrieri dì Carlomagno[181];
esso è come dire l'espressione dei sentimenti e degli odii di quella
popolazione contro gli uomini del Norte che venivano a turbare la
pace de' Pirenei. Ivi non è alcun lamento per gli uccisi paladini, non
compianto per Orlando, ma solo la cara memoria della vendetta contro
que' guerrieri che abbandonarono il Reno e la Mosella per venir a
piombare sull'Ebro. Ecco quel canto antico, selvaggio in uno e sublime.
«Un grido sorse dal monti, e il pastore dimanda: Chi va là, chi mi
vuole? E il cane, che appiè dormiva del suo padrone, si sveglia, ed
empie la valle de' suoi latrati. È il sordo mormorio d'un'oste che
si avanza, a cui rispondono i nostri dalla vetta dei monti soffiando
nei loro corni bovini. Vengono! vengono! o che selva di lance! quante
bandiere! o che lampi mandano le armi loro! Quanti sono! Contali bene,
figliuolo: venti e migliaia d'altri ancora. Orsù uniamo le nerborute
nostre braccia, strappiamo questi massi, gittiamoli dalla cima dei
monti sui loro capi, schiacciamoli, ammazziamoli. E che vengono a far
questi uomini del Norte nelle nostre montagne? le montagne sono fatte
da Dio a frenare il corso degli uomini. — E i massi rotolano, il sangue
scorre: oh quante ossa peste! oh che mare dl sangue! Fuggite, fuggite,
voi che avete ancor lena e un cavallo!.... Fuggi, re Carlo, con le tue
piume nere e con la rossa tua cappa; il tuo nipote, il primo de' tuoi
prodi, il tuo caro Orlando è laggiù steso morto. Fuggono, fuggono!
Tutto è finito; e voi, montanari tutti, forbite le vostre frecce, e
riponetele insieme col vostro corno di bue; a notte le aquile verranno
a divorar quelle peste carni, e tutte quell'ossa biancheggeranno in
eterno!»

Niun rincrescimento si desta in que' valligiani, chè essi punto non
sceverano il sangue cristiano dal sangue saracino; nè trovan l'uno più
nobile o più puro dell'altro; gli uomini del Norte son venuti a turbare
i loro pascoli, a ingombrar le loro valli, a scuoter le loro montagne,
ed essi fan rotolar su loro que' massi: è l'espressione d'un odio di
cuore, e godono al pensiero di veder l'aquile alpine divorarsi quelle
carni ancor sanguinenti, e di contemplar quelle ossa biancheggianti.
La rotta di Roncisvalle è un monumento di gloria pe' Baschi, però
che da loro furon distrutti gli uomini del Nord in quelle alpestri
contrade. Nella Navarra ogni cosa è piena della memoria d'Orlando,
e ci si vedon le cappelle espiatorie in onore dell'eroe; i massi
spaccati da Durindana, e l'eco de' Pirenei vi ripete Orlando in quella
guisa che le onde del Reno scorrendo gorgogliano maestose il nome di
Carlomagno[182].

Scorrete la Spagna, e le _romanze_ di Castiglia, le _scagne_
dell'Andalusia, e le _ramble_ di Barcellona vi racconteranno pure
le ambasce di Alda la bella, la casta moglie d'Orlando, dopo le
gramaglie di Roncisvalle; tradizione che si ripete d'abituro in abituro
nell'Alava ed in mezzo alle torri del Mauro, in Navarra, a Valenza, a
Badajoz ed a Murcia, dove tuttor l'ho trovata. Eccovi ora la romanza di
Alda la bella, tradotta dall'antica lingua castigliana: — Stava donna
Alda, la sposa di don Orlando, in Parigi, con seco trecento dame per
accompagnarla; tutte vestono un abito simjle, tutte calzano una simile
calzatura, e tutte mangiano ad una mensa, tutte il medesimo pane,
eccetto donna Alda, la maggioringa fra loro. Cento filavano oro, cento
tessevano zendado[183], cento suonavano vari stromenti per divertir
la loro signora; ed un giorno ch'ella erasi addormentata al suono di
quegli stromenti, ella ebbe un sogno, un tristissimo sogno. Svegliatasi
tutta spaventata, mandò grida sì acute che furono udite per tutta la
città, e le sue dame le dimandarono: «Che avete, nostra signora? Chi
vi ha fatto male? — Un sogno, donne mie, che mi dà molto da pensare.
Mi son trovata sopra un monte altissimo, in luogo deserto, e sopra
questo monte sì alto ho veduto un astore con l'ali spiegate, e dietro
un'aquila che lo inseguiva con acute strida, e l'astore si ricoverò
sotto le mie vesti, intanto che quell'aquila grossissima, cogli occhi
accesi d'ira, sforzandosi trarlo di là sotto, gli spennacchiava le
ali e gli dava di gran beccate». Ora la cameriera le rispose: «Vi
spiegherò io subito questo sogno, mia signora». Ma ella cerca in vano
di consolar la sua signora, che ha pur sempre fitto in mente quel sogno
come un pensiero di morte. Ahimè! un altro giorno di gran mattino si
recan lettere scritte a nero di dentro, e fuori tinte di sangue; era
morto lo sposo di donna Alda, don Orlando era morto alla rotta di
Roncisvalle! —

Questa rotta di Roncisvalle avea dunque in ogni luogo contristato
il popolo cristiano, e la raccontavano e recitavano in flebile suono
a ricordar la catastrofe della cavalleria e il tragico episodio del
regno di Carlomagno. Così ogni nazione ha la sua funebre avventura,
la sua gran disfatta ch'essa piange come un funerale della patria; i
suoi poeti ne sono concitati, contristati gli storici, e dopo secoli e
secoli ancor dura la memoria di quel giorno fatale in cui caddero i più
sublimi difensori d'una nazione già spenta!




CAPITOLO XII.

GUERRE DI CARLOMAGNO CONTRO I VASSALLI E I POPOLI LONTANI.

  I duchi di razza lombarda. — Sollevazione del Friuli. — Ribellione
  dei Bavari. — Spedizione fra i Bretoni. — Lega dei duchi di
  Benevento, dei Greci e dei Bavari. — Dieta contro Tassillone duca
  di Baviera. — Guerra contro i Longobardi ed i Greci. — Spedizione
  contro gli Avari e le nazioni slave. — Guerra pannonica. —
  Conquista delle Isole Baleari, della Calabria e del paese degli
  Avari. — La Venezia e la Dalmazia soggiogate. — L'isola di Corsica.
  — Spedizioni favolose di Carlomagno. — Mistero intorno alle sue
  grandi correrie militari.

780 — 806.


Chi scorre le cronache antiche e le tradizioni popolari, scosso
rimane al vedere l'immensa vastità delle conquiste di Carlomagno.
Gli annali scritti nella solitudine del monastero sono laconici, come
esser deggiono le opere di uomini che non avendo avuta cooperazione
nelle attive faccende della vita, le considerano tutte quante come
avvenimenti uniformi e in un campo circoscritto; i devoti allievi
del chiostro si contentano di citare una data, un fatto, un viaggio,
senza entrare in alcuno di quei particolari, che rischiarar possono la
storia circa la natura e i risultamenti d'ogni singola spedizione. Non
trovansi dunque se non alcune semplici note, sulle corse vittoriose
di Carlomagno, e ben si sa aver egli recato la guerra or sul Danubio,
or sulla cima de' Pirenei, or sull'Ebro, or nella Bretagna, ma non vi
sono ragguagli, e troppo è se nelle guerre maggiori, le canzoni eroiche
e i racconti dei romanzi di cavalleria, vengono ad aggiunger qualche
episodio, alla menzion generale dei fatti d'armi del re franco o
dell'imperatore.

Dallo studio, nondimanco, delle cronache, impariamo profondamente a
conoscere ed a sentir la grandezza e la potenza di Carlomagno. Cosa
non v'ha che comparar si possa a questo smisurato intento della sua
vita; dappertutto tu trovi il re Carlo; egli scorre in lungo e in
largo l'Europa, i suoi diplomi son dati da cento reggie e ville di nomi
diversi; che s'ei preferisce d'abitar le terre della Germania, ed ama
di trovarsi nelle scure foreste de' suoi maggiori, e alle caccie della
Turingia e delle Ardenne, non lascia tuttavia di correr continuamente
gli altri ampli paesi che compongono l'impero suo; nè questa irrequieta
fattività sua mai ha posa un momento. I popoli insorgono, si sollevano,
duchi e conti prendono l'armi, ed ecco Carlomagno reprimer con la
forza questi conati d'independenza! Egli è sempre a cavallo agitando
la pesante sua spada; non si dà tregua mai nè riposo nell'opera sua
gigantesca, e la fama sua cresce a segno che alcune cronache suppongono
conquiste e spedizioni armate, ch'ei pur mai non fece. Di questo modo
le canzoni eroiche attribuiscono a Carlo imperatore la conquista di
Costantinopoli ed anche una spedizione al Santo Sepolcro. Secondo
queste poetiche tradizioni Carlomagno non portò già soltanto l'armi
sulle rive dell'Ebro, ma sì pure alle colonne d'Ercole, e conquistò la
Spagna in uno e la Grecia, e ruppe la doppia podestà del Califfato e
dell'impero d'Oriente. Cosa difficile in tanta oscurità è il dividere
in due parti le cronache vere e le false leggende che si riferiscono
a Carlomagno, però che questo nome signoreggia il medio evo, nè cosa
s'è fatta di qualche celebrità in quei tempi che al nome stesso non
s'attribuisca. Alla critica dunque è forza esercitarsi in mezzo alla
confusione dei fatti e dei tempi; ora io m'accingo a tentar di ridurre
questi sparti annali della conquista nei termini del vero.

La prima guerra speciale, escluse le tre principali spedizioni di
Carlomagno, è rivolta contro i duchi del Friuli, che serbano una
frazione della monarchia longobardica, distrutta dalla vittoriosa
potenza di esso Carlomagno, essendochè le razze non cadono così tutt'a
un tratto, e sopravvivono alla distruzione della potenza lor nazionale.
I re longobardi aveano tre feudatari della loro monarchia, i cui
feudi dipendevan dalla corona di ferro, ed erano i duchi del Friuli,
di Spoleti e di Benevento, dei quali Carlomagno, poi che si fu posto
in capo a Monza la detta corona, si contentò di ricever l'omaggio,
credendoli oramai sottomessi all'autorità sua; e gli fu ben forza
contentarsi di questa semplice prestazione di omaggio e di fede (che
fu dagli statuti feudali più tardi regolata) in tempo che occupato
nel governo di vaste terre e in continue spedizioni, non poteva tutto
sopravvedere. Di tal modo que' duchi furon dunque di nuovo rappiccati
alla corona di ferro: ma germogli com'erano del ceppo longobardo,
e congiunti di Desiderio o degli Astolfi, re loro nazionali,
impazientemente sopportavano il giogo straniero, ed a simiglianza dei
Sassoni e degli altri popoli di fresco soggiogati, approfittavano delle
lontane spedizioni di Carlomagno per insorgere contro di lui.

Una ribellione vi fu del duca del Friuli, mossa da amor della nazione
longobardica, che si difendea con un ultimo sforzo, contro la straniera
oppressione. Un figlio di Desiderio erasi rifuggito a Costantinopoli,
e per una curiosa vicenda della fortuna, questi principi di Lombardia,
nemici naturali dei Greci, venivano ad implorare il soccorso di quegli
imperatori a cui essi aveano tolto una parte dell'Italia. Questo figlio
chiamavasi Adelgiso, e avea lasciato per ogni dove buona memoria di
sè nelle città greche; d'altra parte gl'imperatori di Costantinopoli,
miravano con occhio geloso questo rapido innalzamento del re de'
Franchi, il quale già confinava con le loro frontiere. L'alpestre
Friuli era sotto il dominio d'un Longobardo di nome Rodogauso,
confederato d'Arigiso, quando quelle popolazioni tôr volendosi dal
collo il giogo di Carlomagno, dichiaratesi independenti, si strinsero
in lega a scuotere il vassallaggio. Ma il potente re dei Franchi ebbe
tosto avviso di questi moti dei popoli longobardi, però che patrizio
di Roma com'egli era, avea ivi sue corrispondenze, ed i papi lo
avvertivano d'ogni menomo segno di sedizione; ed avendo appunto in
que' giorni finito di reprimere i Sassoni, al primo scoppiar della
sollevazione comparve in Italia co' suoi conti e leudi, e il duca del
Friuli fu domato e costretto a giurar di nuovo fede ed omaggio, ed a
dar pegni dell'intera sua soggezione.

Ma non sì tosto ha compiuta questa sua spedizione, che altri moti
sorgono altrove, nè son più soli i duchi feudali in Italia, che romper
vogliono i vincoli onde sono costretti ai Franchi, ma il medesimo
far vuole il duca di Baviera, di nome Tassillo o Tassillone, come le
cronache il chiamano, non già le canzoni eroiche, dando esse invece il
nome di Namo il Savio a quel duca. In ogni luogo dove Carlomagno non
giungeva con la podestà de' suoi conti e leudi, egli avea stabilito
ducati feudali che si congiungevano col gran tutto che indi formò
l'impero. I Bavari aveano un duca militare a simiglianza dei Sassoni e
dei Frisoni, poi che furono conquistati, ed era tributario de' Franchi
e di Carlomagno principe loro. Tassillone, vassallo di questa corona,
per giuramento fattone al re Pipino ed a suo figlio, era congiunto in
parentado con la famiglia longobarda, siccome colui che avea sposata
una figliuola di Desiderio, e per mezzo del Tirolo la Baviera univasi
alla schiatta italiana. Se non che la ribellione del duca di Baviera fu
sedata per interposizione dei vescovi, e il papa medesimo lo indusse a
restar fedele; sì ch'egli venne alla dieta di Vormazia a dare ostaggi
ed a prestar giuramento di fedeltà. La Baviera avea già in questo tempo
parecchi vescovadi, e già sorgea maestosa sul Danubio la cattedrale
di Ratisbona; però ch'egli è da sapere che le sacre basiliche,
e l'instituzione delle sedi episcopali erano i segni, a que' dì,
dell'incivilimento d'un popolo.

Gli annali dicon pure che Carlomagno fece in quel torno una spedizione
in Bretagna, in persona o per mezzo de' suoi luogotenenti. I Bretoni
formavano, nelle Gallie, una gente quasi indomita, che abitava l'antico
paese degli Armorici; avean essi loro particolari usi e costumi e
lingua, che ricordava la loro celtica origine; rare eran tra loro le
città, e solo pochi monasteri situati sulle fiumane, aveano preparato
alla civiltà quelle selvaggie contrade. In Bretagna duravano pur
sempre le antiche usanze, le are druidiche, l'adorazione degli alberi
sacri, le foreste secolari; i conti erano al tutto independenti,
ed invano l'Armorica avea giurato fede ed omaggio ai Merovingi, nè
Pipino seppe se non a stento conservarla, con l'aiuto dei conti e dei
governatori delle marche da lui colà stabiliti. I Bretoni di nuovo si
riscossero, e Carlomagno, in una dieta tenuta a Vormazia, deliberossi
ad una spedizione nell'Armorica, a proposito della quale le sterili
cronache sol riferiscono che rapide furon le sue vittorie, e che i
Franchi pigliarono le città, e si partiron le terre fra loro; delle
quali spartigioni, anche i cartolari di quei tempi serbaron memoria.
Le cronache poi non dicono se Carlomagno conducesse la guerra in
persona; ma forse contentossi di mandarvi alcuni di quei prodi uomini,
che simili ad Orlando di gloriosa memoria, furono duchi o conti
della Bretagna. Domati così anche i Bretoni al pari dei Sassoni e dei
Longobardi, diedero anch'essi ostaggi, ed i vescovi congiunser coi
vincoli cattolici questa provincia al gran corpo ideato da Carlomagno.

Tutta la vita del re passa in lontane spedizioni all'uopo di far
riconoscere la sovranità sua. I Longobardi conservando la loro mutabil
natura, facile alla ribellione, si sono già confederati co' Greci,
che offeriscono di dar loro aiuto in un moto contro di Carlomagno. La
condizione di que' popoli è mutata; pur dianzi essi aveano conquistato
le loro città sulle spoglie dell'impero d'Oriente e compiuto il
dominio loro sull'Adriatico a danno dei Bisantini, impossessandosi
della greca Ravenna; ora, in vece, che i Franchi sono in Lombardia,
gl'imperatori di Bisanzio paventano ben più questi nuovi conquistatori
dei duchi longobardi di Benevento, dei Friuli e di Spoleti. Questi
tre gran feudatari della corona di ferro si trovano sospesi fra due
omaggi: o si chiariranno ubbidienti vassalli di Carlomagno, o si
porran sotto l'impero di Bisanzio, diventando per questa via come
guardie avanzate dei Greci. Un patto segreto intanto conchiudevasi
fra essi e gli imperatori per mezzo del figliuolo di Desiderio: ma
papa Adriano, il vero vigile di Carlomagno in Italia, lo fa tosto
avvisato di questa nuova trama della razza longobarda, che sta per
collocarsi sotto la signoria di Costantinopoli. Di qui principalmente
ha cagione il conflitto tra la schiatta longobarda e la schiatta
franca: da una parte la potenza di Carlomagno, sostenuta e spalleggiata
da Roma, intanto ch'egli, con doni delle terre conquistate, allarga
il dominio di San Pietro; dall'altra, gli antichi principi longobardi
che chiamano i Greci in loro aiuto. E gli imperatori bisantini gli
aiutano e sostengono, ad essi eziandio concedendo il titolo di patrizi,
e tant'oltre vanno i trattati, che Arigiso duca di Benevento, per
meglio acconciarsi alle usanze e consuetudini dei Greci, indossa le
vesti succinte cariche d'oro, che dagli altri popoli distinguevano
gli abitanti di Bisanzio, e fa prender questo stesso vestiario a' suoi
soggetti, e si rade i capegli alla foggia dei Greci.

Papa Adriano rivela pur tutti questi segreti convegni a Carlomagno, e
gli palesa le pratiche sempre in atto fra i Beneventani e gli uffiziali
degli imperatori di Costantinopoli. Onde Carlo scende di nuovo in
Italia, e muove contro Benevento: or s'egli ha testè sì agevolmente
domati i duchi di Spoleti e del Friuli, come potrà egli quest'altro
vassallo resistere a quel grande conquistatore? Il duca invia quindi
suo figlio Grimoaldo a Roma a chieder grazia, con profferta di tornare
tra i ceppi del vassallaggio, e la profferta è accettata; anzi Carlo
stesso viene a Capoa a ricever l'omaggio, e pone per sempre fra'
suoi feudatari il duca di Benevento imponendogli un annuo tributo di
settemila soldi d'oro. I papi, a largo guiderdone dell'affetto che
portavano a' Franchi, ebbero in dono le città di Capoa, di Piombino e
di Viterbo; ampliazione del patrimonio pontificio procedente da quella
conquista.

L'impero di Carlomagno confina dunque con l'Adriatico, ed ha in
faccia la Macedonia, l'Epiro e l'Albania; la frontiera sua si stende
all'impero greco, e sta necessariamente per entrare in comunicazione
e fors'anco in ostilità immediata co' Bisantini e con l'armata loro
di mare e di terra, che ancor tutto non ha perduto l'antico valore.
Nè la guerra si fece troppo aspettare, che quegli imperatori, ultimi
signori feudali dei principi di Benevento, mandarono navi piene di
armi e d'armati e dare di spalla alle prove che i Longobardi tentavano
per sottrarsi al dominio de' Carolingi. Una sorta di lega tra i
vassalli ordinavasi contro Carlomagno: le Alpi del Tirolo separavano
i Longobardi dai Bavari, fra i quali ci aveano pratiche, ed una
strettissima unione di famiglia. Tassillone, il duca di questi ultimi,
appena soggiogato, ripigliava le armi, conseguentemente alle trame ed
ai trattati suoi co' Greci e cogli Italiani, onde Carlomagno a spegnere
in sui primi tentativi queste sedizioni armate, convocava una dieta a
Ingeleima, per ivi giudicar Tassillone. Il primo esempio era questo
dell'applicazione delle leggi germaniche, col citare un duca, gran
vassallo della corona, innanzi alla dieta convocata, dieta sovrana che
sentenziava così sulla sorte d'un vassallo. Accusato dunque Tassillone,
i feudatari sentenziano che egli come traditore e fellone s'è fatto reo
di morte; se non che Carlo gli fa grazia della vita, ma spogliandolo
de' suoi stati il costringe, insiem co' suoi figli, a vestir l'abito
monastico. Da questa dieta, a giudicar dello scadimento d'un vassallo
tenuta nel palazzo d'Ingeleima, deriva tutto il diritto germanico per
la confiscazione de' feudi, ed è un precedente che fu allegato anche
ai tempi moderni contro que' principi che s'erano separati dalla lega
tedesca[184].

Nel secondo periodo di Carlomagno viene operandosi un cambiamento
di sistema quanto all'ordinamento feudale. Nei primi tempi del suo
regno prevaleva la forma ereditaria; amando egli di instituir alle
frontiere grandi vassalli che fossero guardiani e governatori delle
marche, sovraneggiava, per mezzo loro, ricevendone l'omaggio. In questo
secondo periodo all'incontro non vi fu più instituzione di duchi
ereditari; ma prevalse nei capitolari, come generale ordinamento di
governo, il sistema dei conti con dipendenza immediata, il quale viene
dappertutto introdotto, come più adatto alla forma d'unità; l'impero
si stende fino ai limiti più lontani, e i _missi dominici_ o inviati
regi, magistratura mobile sì pel tempo come per il luogo, forman
la base di quest'attiva amministrazione; nuovo reggimento che porta
pure suoi sconci e pericoli per l'avvenire del carolingico impero.
L'istituzione dei ducati ai confini delle terre del dominio formava
un governo di mezzo che non era nè l'assoluta signoria di Carlomagno,
nè l'independenza politica dei vassalli; egli era come un pendio che
dal grande edifizio carolino estendevasi fino alle terre dei Barbari,
i quali facevan come un'immensa rete intorno all'impero franco: a
settentrione i Danesi e ad oriente gli Schiavoni, gli Ungheri della
Pannonia, gli Avari e tutte quelle genti mezzo tartare che abitavano
le lande che si stendeano dal Danubio fino al Volga. Cessato che
fu in Baviera ed in Lombardia fino a Benevento il sistema dei duchi
ereditari, Carlomagno trovossi in comunicazione immediata coi Danesi,
con gli Schiavoni e cogli Ungheri, e potè con la forza dell'armi sue
per alcun tempo respingerli; ma quei popoli si ricattarono sopra i suoi
successori, e alla fine del nono secolo ed al principiare del decimo
ecco romoreggiar la tempesta, ed ecco gli Scandinavi e gli Ungheri
piombar sull'impero.

Carlomagno non ha omai più a temer dei Saracini, chè ei gli ha
debellati, cacciandoli dinanzi a sè fin al di là dall'Ebro; oltre
di che nuove spedizioni in Catalogna o in Navarra gli assicurano su
que' popoli il primato. I Greci anch'essi vengono per poco in aiuto
dalla razza longobarda, e son vinti. Le antiche civiltà non minaccian
dunque più l'edificazione d'un grande impero; ma ben egli paventar dee
della selvaggia vigoria dei popoli che campeggiano a cavallo intorno a
quest'impero come fossero sotto un ampio attendamento. Non sì tosto la
rotta dei Greci ha raffermato la potenza dei Franchi in Italia, ecco
insorger si veggono contro a Carlo gli Avari, gente degli Ungheri che
vien presa da' Greci a' loro stipendii; i Vistli anch'essi, popolo
slavo accampato sulle rive dell'Elba, fanno scorrerie militari fino
alle terre degli Obotriti e della Sassonia, frontiere militari dei
Franchi, nè la guerra ha oramai più confini. Forza è domar le razze
barbariche, e le terre più lontane veggono spiegar gli stendardi
di Carlomagno; le guerre di Pannonia succedono alle spedizioni di
Sassonia, ed ecco il tempo in cui leggonsi nelle croniche i nomi degli
Ungheri, degli Schiavoni, dei Danesi, dei Vistli. Carlomagno non pose
limite alla sua fattura, ma l'andò continuamente ampliando con nuove
terre per mezzo della conquista. Ben otto anni durano queste guerre
di Pannonia contro gli Avari, ed a grande stento possiam seguirne
le traccie attraverso all'incerta geografia del medio evo; le sono
irruzioni sì lontane, sì vaghe, d'indole sì tartarica, da non potervi
scoprire un intento generale, e dalle cronache appena sappiamo che il
gran capitano dei Franchi doma gli uni dopo gli altri gli Ungheri, i
Boemi, gli Avari, i Danesi. Or eccolo nella Dalmazia e nella Venezia,
e a quel modo che la Boemia s'è testè soggettata alle sue leggi,
ecco venir di presente a lui gl'inviati dei Dalmati, gente forte e
selvaggia, che offre di pagar tributo, piuttosto che trovarsi a fronte
in campo con un principe che spaventa col suo nome il mondo intero.
Infatti sterminata è la fama di Carlomagno, e i Barbari ne serbano viva
impressione, n'hanno terrore, e gli Scandinavi medesimi, costretti
nei loro confini, non osano assaltar le frontiere del nuovo impero;
in ogni luogo questo nome risplende, tutti a lui si sottomettono, chi
profferisce di pagar tributo, chi di ricevere un re, chi un conte; la
Corsica gli manda l'omaggio suo, Venezia e la Sardegna riconoscono la
preminenza di lui: così al Nord come al Mezzogiorno tutto si prostra
innanzi a questo formidabile nome.

E quest'ampiezza di conquiste, questa immensa sovranità lasciano
si profonde impressioni nello spirito dei popoli, che mille eroiche
canzoni vengono ad aggiunger leggende favolose alle vittorie del re
o dell'imperatore. Cosa difficilissima è distrigar negli annali del
secolo ottavo questo viluppo tra le spedizioni vere e le guerre che la
tradizion romanzesca attribuisce a Carlomagno; poichè questo principe
colle sterminate sue corse, e co' suoi diplomi dati dall'Elba fino
all'Ebro, ha fornito argomento di mille eroiche leggende ai cronisti,
che il considerarono come una grandiosa espressione della conquista da
essi fiorita di favolosi episodii[185].

Ci si fa prima innanzi la spedizione di Costantinopoli. Non sì tosto
l'impero greco si trova confinar co' Franchi, i trovatori fingono
che Carlomagno s'è insignorito di Bisanzio; il combattere, per questo
giganteo signore ed il vincere è una medesima cosa, ed ei non viene
che per condurre e soggiogare i popoli. I cronisti di San Dionigi
raccontano anch'essi la caduta di quell'impero greco pel quale sentono
invidia insieme e disprezzo. Le quali popolari leggende, scritte
nel secolo XIII, faceano senza fallo allusione al nuovo impero di
Costantinopoli fondato nel durar delle crociate dai Latini, il che
era fatto a lusingar gli avventurosi guerrieri, che piantarono i loro
vessilli sulle rive del Bosforo. «Carlomagno ha domato i Greci, è
signor di Bisanzio, eccolo adunque imperatore del mondo!» Tale si era
la gloriosa tradizione che i popoli dell'età media godean di conservare
tra loro. Gli annali di maggior gravità tuttavia non confermano che
l'autorità di Carlomagno mai trapassasse i limiti del Danubio e della
Dalmazia, e in Italia, Napoli e Taranto. Quanto ai greci imperatori,
ei non ebbe con essi se non alcune pratiche per via diplomatica, per
contese di territorii e guerre di passaggio.

Soggiogata Costantinopoli, viene indi la conquista di Gerusalemme
e della Palestina, pur dalle tradizioni attribuita a Carlomagno.
La _Cronica di Turpino_ la racconta con la medesima semplicità che
la espugnazione di Bisanzio, e molte canzoni eroiche furon composte
a celebrar questa pia crociata al sepolcro di Cristo: «Carlomagno,
insignoritosi di Gerusalemme, sbaragliò a lui d'incontro i Saracini».
Qui un santo monaco narra una simil conquista come fosse un gran
pellegrinaggio; colà un trovatore stimola i baroni alla guerra santa.
Chi non riconosce in queste tradizioni del decimo secolo lo spirito
delle crociate e quel fanatico insorgimento dei popoli? Nulla di
grande si fa senza Carlomagno, l'eroe del medio evo; Gerusalemme scuote
l'immaginazione di tutti, e si vuole che il magno imperatore l'abbia
conquistata: egli s'è adunque partito in compagnia de' suoi conti e
baroni, ed è andato oltremare, devoto pellegrino del santo Sepolcro;
e' poichè il califfo Arun-al-Raschid, gliene ha mandate le chiavi, le
leggende fingon ch'ei l'ha conquistato, donde la tela dei fatti e delle
gesta di Carlomagno in Oriente; vincitore dei Greci, egli dà compimento
alla sua grand'opera cristiana domando i Saracini. Così nulla di grande
s'è fatto senza di lui.

Tutta la Spagna fu pur sottomessa da quel potente signore; poichè a
udir le cronache, egli ha toccato le colonne d'Ercole, vinto il popolo
moresco di Cordova al par di quel di Palestina e di Bisanzio, e i
trovatori che cantarono Roncisvalle, non lasciano di pure cantar la
conquista del resto di Spagna; Carlomagno s'è bagnato nello stretto di
Gibilterra, in quella guisa che il grande Alfredo toccò col suo piede
le onde dell'Oceano. La Spagna fu conquistata dopo un pellegrinaggio
a San Jacopo di Compostella, appunto come la Siria fu domata dopo un
pellegrinaggio a Gerusalemme.

Tutte queste idee si dan mano e dipendon le une dalle altre; per
tre secoli nulla s'è fatto mai senza Carlomagno; sia che gli antichi
cristiani discendano dalle Asturie per cacciare i Mori, sia ch'essi
riprendan l'antica podestà loro sulla Castiglia e l'Alava, tutto
avvien perchè Carlomagno ne avea già loro dato l'esempio; egli avea
conquistato quelle terre prima di loro, ed egli avea già preparata la
predicazione di Cristo in mezzo a Cordova e a Granata. Se i pellegrini
partono per la crociata in Siria, se ne conquistano le città, se
Gerusalemme diventa un dominio dei Francesi, ciò avvien perch'egli ne
aperse la via con un primo pellegrinaggio. Costantinopoli cadde in mano
dei Latini nel secolo decimoterzo; ma i Baldovini nulla fecero che già
non fosse stato fatto prima di loro, pur sempre da questo gran colosso
di Carlomagno; egli abbraccia tutti gli avvenimenti, tutti i regni, ed
epiloga, a così dire, in sè stesso tutti i re fino a Filippo Augusto;
egli assorbe con la grandezza sua la generazione. E non abbiam noi
veduto ai tempi moderni avvenire lo stesso per la grande immagine di
Napoleone?

Ed anche sotto Filippo Augusto medesimo il dominator delle glorie è
per sempre Carlomagno. Se ci sono corti plenarie, le furon congregate
da lui; se ci sono corti di giustizia, il vecchio imperatore le ha
create; i dodici pari[186] son pur essi un'instituzione di Carlomagno.
Battaglie, grandezze, conquiste, tutto gli è attribuito, e le realità
di quest'impero sono sì maestose che anche le favole sembrano realità!
Una non so qual nube si ravvolge intorno a questo grand'uomo; quali
terre furon da lui governate, qual fu la geografia dell'impero suo?
Gravissime quistioni queste che la storia dee sciogliere.




CAPITOLO XIII.

GEOGRAFIA E CONFINI DELL'IMPERO DI CARLOMAGNO.

  Unione della Neustria e dell'Austrasia. — Le terre dell'impero.
  — I ducati tributarii. — Le marche. — La monarchia lombarda. —
  L'Aquitania. — La Settimania. — La Provenza. — Limiti veri alle
  frontiere di Spagna. — Appartenenze del regno del Longobardi. —
  Spoleti. — Benevento. — Friuli. — Venezia. — Istria. — Croazia. —
  Dalmazia. — Pannonia. — Le marche di Bretagna. — Le frontiere del
  Nord. — I Sassoni. — I Frisoni. — I Boemi. — I Bavari. — Frontiere
  dell'impero all'Oriente. — I tre grandi vicinati. — La Grecia. — I
  Saracini. — Gli Scandinavi.

800.


Le relazioni delle croniche sui veri limiti del vasto impero
di Carlomagno sono piene di oscurità. Le conquiste del glorioso
principe dei Franchi sono poco men che compiute in sullo scorcio del
secolo ottavo, e fatto già imperatore, di nulla più accresce il suo
territorio, ma sol si fa ad ordinar l'acquistato. Il veggiamo bensì
reprimer le sedizioni, e ristringer le catene ad alcuni ribellanti
vassalli, ma quanto alle conquiste stabili ed effettive esse hanno un
termine con l'ottavo secolo, al tempo in cui Carlomagno sta per vestire
la porpora imperiale. La vita di lui dunque si divide in due parti: il
periodo della, conquista, nel quale i Franchi traboccano sulle terre
dei loro vicini, e il periodo dell'ordinamento, in cui il sistema viene
ad essere regolato dai capitolari. Or prima di dar principio a questa
seconda parte della storia carolingica parmi utile cercare i limiti
del gran tutto effettuato da Carlomagno, e disegnar, per così dire, la
geografia della conquista[187].

Una distinzione, innanzi tratto, stabilir dobbiamo in queste
investigazioni, ed è che tutte queste terre formanti l'impero, non
sono rette altrimenti secondo un medesimo principio d'amministrazione;
ci son paesi, ieri patrimonii ereditarii della schiatta franca e
carolina, ed altri ne furono aggiunti come semplici marche e frontiere;
poi vengono i paesi tributarii, sotto il governo di duchi obbligati
non più che alla fede e all'omaggio, e ad alcuni mal certi censi e
livelli. Quasi dappertutto questi appartengono alla razza nomade, ai
popoli senza patria stabile che si premono gli uni sugli altri; il
suolo, nella vita loro in corpo di nazione, non è che accidentale,
e' lo scorrono senza lasciarvi tracce; le sono torme di pastori che
trasportano i loro armenti e le loro famiglie alla rinfusa dalle rive
del Danubio, dell'Elba o del Veser alle più ricche e colte città del
Reno. Questo modo tennero particolarmente i Sassoni.

La divisione che formava per consueto le porzioni ereditarie della
stirpe merovingica, dell'Austrasia, cioè, e della Neustria, vien
dileguandosi, e sparisce a poco a poco sotto la seconda stirpe, sì che
dopo morto Carlomanno già entra in uso di dir la Francia, la Germania,
senz'altre frazioni. Tutta la terra che si stende dalla Loira fino al
Reno, forma quindi il centro del grande impero che Carlomagno sta per
ordinare; e s'ei preferisce a sue residenze le antiche città del Reno:
Colonia, Magonza, Vormazia, Francoforte, Aquisgrana, non resta però
ch'ei pur non venga ad abitar talvolta le foreste di Compiegne, le sue
ville dell'Oisa, della Matrona e della Senna, rimanendo l'Austrasia pur
sempre il paese centrale, il cuor dell'impero.

L'Aquitania, la più antica delle provincie soggette al dominio dei
Franchi (poichè fu sottomessa fin dal tempo de' Merovei) soggiace a
una trasformazione prima di confondersi nell'impero[188]. Soggetta
com'era essa ad alcuni duchi ereditarii, non obbligati che a fede e
tributo, passò indi sotto l'amministrazione dei conti, vale a dire
sotto il governo amministrativo che regge l'impero: poi, più tardi,
questa medesima Aquitania, eretta in reame, forma il patrimonio d'uno
dei figliuoli di Carlomagno, e comprende allora tutta l'estension di
paese che è tra la Loira e la Garonna, in un con le città di Bourges,
Limoges e Perigueux; poi ancora, costituita già in reame, abbraccia,
nelle sue pertinente, l'antica Settimania, la Provenza, e come feudi ad
essa inerenti, la Guascogna e la marca de' Pirenei fino all'Ebro[189],
che forma il confin meridionale dell'impero. Questa marca di Spagna è
un paese alpestre, una frontiera guardata dai conti, con città munite
di torri e di bastite romane, quali erano appunto Pamplona, Urgel,
Saragozza e Tortosa. Nella penisola ispanica l'impero di Carlomagno
non s'è punto esteso oltre l'Ebro; vero è che alcuni emiri o alcaidi
si son fatti tributarii fino a Valenza ed a Murcia, e che le croniche
riferiscono parecchi di questi ultimi esser venuti alle corti plenarie
a prestar fede ed omaggio; ma fu una sovranità passeggera, e il
naturale e vero confine dell'impero fu l'Ebro, nè si stese più oltre,
nè la marca di Spagna, inerente al reame d'Aquitania, trapassò quel
fiume, che scorre con l'acque sue dai monti della Navarra fino al
Mediterraneo.

In quella guisa che la marca di Spagna fu la militar frontiera
dell'impero a Mezzogiorno e l'antemurale del regno d'Aquitania, così la
Bretagna fu come la marca o frontiera occidentale della Francia[190].
Carlomagno stabilì alla foggia dei Romani, alcuni campi militari, sotto
il governo di conti che signoreggiavano quelle indomite popolazioni,
antichi avanzi delle popolazioni druidiche. L'amministrazione della
Bretagna a ben pochi cangiamenti va soggetta sotto i Carolingi, e si
mantiene quale i re franchi la fondarono; la lingua, i costumi fanno
dell'Armorica un corpo di nazione che vien dai re dominato e governato
con una forma militare; e più d'una volta avviene che i diplomi, da cui
questa provincia è indicata sotto il nome di Bretagna, indicano pure i
nomi dei conti e governatori delle città. Un di questi conti militari
avea la preminenza su tutti gli altri, e le leggende di Roncisvalle ci
dicono che Orlando stesso, il gran paladino, nipote di Carlomagno, era
governatore delle marche di Bretagna.

Il regno dei Longobardi, pertinenza dell'impero dei Franchi, prova
pur esso, intorno a questo tempo, una trasformazione, e da semplice
tributario e vassallo ch'era in origine insieme con Astolfo e Desiderio
re suoi, diventa una dipendenza assoluta dell'impero. Verona, Pavia,
Milano, città sue capitali, s'inchinano alla corona di ferro in fronte
al loro alto signore; poi la conquista accozza, l'un dopo l'altro,
Benevento, il Friuli, Spoleti, la Puglia e la Calabria, a titolo di
feudi dipendenti dalla medesima corona, e le terre dei Longobardi
diventan di questo modo il reame d'Italia[191]. Il concetto romano
domina per sempre nell'ordinamento di questo reame, e Carlomagno non
fa che ricostituire l'antico Lazio. Sempre di buon accordo coi papi, ei
cede loro un vasto dominio affine di assicurarsi per sempre la signoria
morale sopra l'Italia; ei governa fino in fondo alla Calabria; e domato
ch'egli ha il popolo dalla montagna fino al mare, dalla Puglia fino
a Ravenna, lo confonde in un regno solo; dell'Adriatico far vuole un
golfo sotto il suo freno insiem con la Venezia, l'Istria, la Croazia,
la Dalmazia, paesi abitati da popolazioni erranti che si sottraggono al
giogo dei Greci, per passar sotto la spada dei Franchi, ed eccettuata
la nascente Venezia, poche son le città e le ricche colonie che
avanzarono dell'imperio romano: ma monti e solitudini profonde formano
tutta la ricchezza di quelle regioni di selvatico aspetto, chè Attila
conquistatore le ha attraversate. Così sur un punto dell'Adriatico,
la Calabria e la Puglia: sull'altro, la Dalmazia, e come antemurale la
Corsica, ch'era per l'Italia quel che le Isole Baleari per la Spagna.
Tale si è la geografia dell'impero di Carlomagno, il quale architetta
oramai l'opera sua nell'ampia misura degli imperatori d'occidente.

Per congiunger l'Italia con la Germania, Carlomagno ha sottomessi
i Bavari che abitano fra il Danubio e l'Issel fino alle montagne
dei Tirolo, sulle frontiere degli Alemanni[192]. Dopo il giudizio
e l'infamia del duca Tassillone i Bavari si sono assoggettati ad
intera ubbidienza; la Pannonia è conquistata fino ai monti Carpazii;
la dominazione dei Franchi si stende sulle foreste bagnate dal Raab,
e sui monti che veggon la sorgente della Vistola; l'Oder forma a
settentrione il limite delle conquiste; le guerre contro i Boemi e gli
Schiavoni dieron per frutto Ratisbona e Praga fino alla Varta, e poichè
quei popoli sono erranti, Carlomagno non li dà a governare a' suoi
conti, nè li sottopone altrimenti al reggimento dell'amministrazione
sua regolata, ma per essi usa tuttavia il sistema dei tributi e
dell'omaggio, il che pure avvolge in qualche confusione i limiti
reali dell'impero suo. Ei doma piuttosto le orde che le terre, le
popolazioni piuttosto che i monti ed i fiumi ch'esse scorrono, e su
quegli estremi confini, ch'ei non può sempre serbare, altro non esige
che l'omaggio e i tributi, segni del vassallaggio. Le nazioni slave
della Boemia e della Pannonia, i Dalmati e i Croati stanno dunque
all'ultima frontiera a simiglianza di quei Barbari che attorniavan
l'imperio romano, o minacciavan Bisanzio; solo che Carlomagno ha man sì
poderosa da reprimere i loro conati, e li trattiene e doma, intantochè
gl'imperatori greci si lasciano imporre la legge, e comprano la pace
con tributi d'oro, di seta e di gemme.

All'estremità settentrionale il termine dell'impero di Carlomagno
esser doveva, sì come pare, il ducato di Schleswick e il Baltico
fino all'Oder, terre in cui viveano i Sassoni Osfalii e Nortalbini,
quasi al tutto domati, nel tempo in cui l'impero d'occidente si viene
aggruppando su larghe proporzioni. I diplomi additano resistenza di
conti e marchesi, governatori delle marche e frontiere fino alla
Frisia orientale, dove quelle spiagge dell'Oceano, sbattute dalla
tempesta, aveano conservato qualcosa di selvaggio come le dune della
Bretagna. In su quelli scogli vivea un'ardita popolazione di pirati,
che corseggiavano i mari lontani, e le barche dei Frisoni spargevano
per ogni dove funesti terrori[193]; onde difficilmente esercitavasi
la regolata amministrazion dell'impero su quelle terre mal note e su
popoli che abitavano inaccessibili dimore, genti libere, le quali,
non che il giogo d'alcuna umana potenza, non riconosceano pur quello
dell'oceano e de' suoi flutti. Quando un popolo è fermo sur un
territorio, non v'è cosa più facile del determinare i confini di uno
stato e l'indole del suo governo; ma con quelle erranti torme che si
tramutavan continuo da un luogo all'altro, non è possibile di segnar
con esattezza le frontiere del grand'impero; le quali non venivano
a quei tempi altrimenti tirate con la cordella degli ingegneri, nè
tampoco assegnate da vicendevoli trattati. Alcune torri difendeano
le marche; il conte o governatore stanziavasi, a guisa dei Romani,
in questa o quella città principale, e alcuni leudi coi loro armati
ponevansi sotto alle tende, o nei forti eretti a difendere il fiume
o il monte che separava una gente dall'altra. Le continue correrie
allargavano gli stati del vittorioso conquistatore, e le tocche
sconfitte all'incontro li riducevan fra limiti più stretti di prima. Tu
detto avresti che il suolo scuotevasi e ondeggiava, come per continuo
tremuoto, sì spesso mutava di padroni e di dominatori! Carlomagno
fu il primo che mostrò curarsi di impor qualche regolata misura a'
suoi Stati. Quand'egli ebbe a fondar l'impero, le sue possessioni si
stendevano da mezzogiorno a settentrione, dall'Ebro fino al Baltico,
sopra uno spazio di quattordici gradi, e da levante a ponente le
frontiere sue si allargavano dall'Oceano bretone fino alla Pannonia
ed ai monti Carpazii, per una estensione di circa venticinque gradi;
da ultimo, a misurare orizzontalmente l'impero suo dalla Schelda
fino alla Calabria, comprendeva esso ben diciassette gradi[194]. Di
questo modo Carlomagno, superate altissime montagne e grandi fiumane,
trovossi esser padrone d'un impero quasi vasto altrettanto quanto quel
dei Romani in Occidente, se tu ne cavi la Gran Bretagna, soggetta a
quei giorni all'ettarchia sassone, però che il dominio suo stendevasi
sull'Italia, sulla Francia d'oggidì, sur una parte della Spagna, su
tutta l'Alemagna, la Baviera, la Sassonia, l'Illirio, l'Austria,
la Prussia, ed a settentrione l'Olanda e la Belgica, il che tutto
comprende ai dì nostri una popolazione d'ottanta milioni d'abitanti,
numero a cui certo non sommava nel secolo ottavo, ma pur le terre son
quelle stesse, nè i confini sono punto mutati.

Eginardo, segretario di Carlomagno, ci ha tramandata la descrizione
del vastissimo impero del suo signore in queste parole: «Il regno dei
Franchi (così egli), quale fu a lui trasmesso da Pipino, era certo
anche innanzi ampio e forte, ma egli ebbe quasi a raddoppiarlo, tanto
l'ampliò con le nobili conquiste sue. Esso in effetto non comprendeva
prima di lui che la parte della Gallia situata fra il Reno, l'Oceano,
la Loira e il mar balearico, la porzion della Germania abitata dai
Franchi, confinata dalla Sassonia, dal Danubio, dal Reno e dalla Sala,
che divide i Turingi dai Soravi, il paese degli Alemanni e la Baviera.
Carlo aggiunse a tutto questo, con le memorabili sue guerre, prima
l'Aquitania, la Guascogna, l'intiera catena de' Pirenei, e tutte le
contrade fino all'Ebro, che nasce nella Navarra, bagna le più fertili
pianure della Spagna, e gittasi nel mar balearico sotto le mura di
Tortosa; poi, tutta la parte dell'Italia che dalla valle di Aosta
fino alla Calabria inferiore, frontiera dei Greci e Beneventani, si
stende sopra un'ampiezza di oltre a un milione di passi; poi ancora
la Sassonia, ragguardevol parte della Germania, la quale, tenuta
pel doppio, in larghezza, della parte di questa regione abitata dai
Franchi, stimasi pari in lunghezza; più le due Pannonie, la Dacia
situata sulla riva opposta del Danubio, l'Istria, la Croazia e la
Dalmazia, salvo le città marittime, di cui lasciar gli piacque il
possesso all'imperator di Costantinopoli, per la lega e amistà che era
fra loro; finalmente tutte le barbare e fiere nazioni che occupano la
parte della Germania compresa fra il Reno, la Vistola, il Danubio e
l'Oceano; le quali, comechè parlassero press'a poco la medesima lingua,
molto differivan tra loro negli usi e nei costumi, e furon da lui sì
al tutto debellate che le ridusse a pagargli tributo. Le principali di
queste nazioni erano i Veletavi, i Soravi, gli Obotriti ed i Boemi, con
le quali gli fu forza venire alle mani; laddove accettò la sommessione
delle altre, più numerose ancora[195]».

D'ora innanzi il nuovo impero non si troverà a fronte più o in
comunicazione se non coi Greci, coi Saraceni e gli Scandinavi. I Greci
confinano con le terre del suo dominio per parecchie parti, che sono
la Dalmazia, la Sicilia e la Puglia; e di mano in mano che i Franchi
indietreggiano verso il Danubio, e' s'accostano ai Bisantini ed ai
Barbari da cui sono accerchiati i Saracini; onde, per via dell'Ebro, il
nuovo impero trovasi a fronte della civiltà araba, e dei regni moreschi
di Valenza, di Murcia, di Cordova e di Siviglia. I Greci e i Saracini
non son più da temere, finito è per gli Arabi il tempo delle conquiste,
nè più irrompono come torrente, chè una forza maggiore gli ha frenati.
Dopo la battaglia di Poitiers la potenza dei Mori vien meno, e forza
non ha per impedire all'ordinamento carolingico e all'istituzione
dell'impero di Occidente di progredire e stabilirsi, nè gli emiri
stessi più nulla valgono ad attraversarsi al nuovo impulso dato alla
nazion francese dalla man poderosa di Carlomagno.

I Greci son ridotti a maggior impotenza ancora. E come potrebbon
essi contrastar con la vigorosa e fresca instituzione dell'impero
d'Occidente? Come resistere a questo ferreo colosso d'imperatore?
A Bisanzio, l'astuzia, la destrezza, gli avanzi meravigliosi d'una
gran civiltà; nelle corti plenarie di Carlomagno la forza prepotente
e il rigoglio di tutte le posse esercitate dall'uso della guerra,
dalla robustezza del corpo e dalla volontà. L'opera di Carlomagno
non sarà quindi minacciata dai Greci nè dai Saraceni, chè gli uni,
a malincuore sì, ma pure il riconoscono e soffrono perchè non vi ha
modo a combatterlo, intantochè gli altri cercano di trattar con questo
nuovo potentato che il fatalismo ad essi impone: _perchè Dio è grande e
Maometto è il suo profeta._

L'instituzione adunque del grande impero franco non è minacciata più
se non dai Barbari al settentrione ed al mezzo dell'Europa; terribile
sarà la riazione degli Scandinavi sotto l'impero di Lodovico il Pio e
di Carlo il Calvo; i discendenti dei Sassoni e dei Danesi, verranno a
ricattarsi delle conquiste franche; Carlomagno s'è mostrato sull'Elba
e sul Baltico, e cinquant'anni appresso gli Scandinavi verranno
a mostrarsi sulla Senna e sulla Loira; mentre, al mezzo, le razze
tartare e slave, cacciate a punta di spada fino alle lande della
Sarmazia, impugnata pur essi la spada, verranno sotto il nome di
Ungheri a disertar le più belle terre della Borgogna, dell'Austrasia
ed anche della Neustria. Al par di tutte l'opere immani della
conquista, l'impero di Carlomagno era mal connesso, mal congegnato,
e necessariamente richiedea la man gagliarda, la mente suprema, il
genio in somma del gran monarca che sta per esser salutato col titolo
d'imperator d'Occidente nella basilica di Roma. E dopo lui tutto dee
cader in ruine!




CAPITOLO XIV.

L'EPOPEA DELLA CONQUISTA CAROLINGICA.

  Indole delle canzoni eroiche. — Origine loro. — Epoca loro. — Le
  discendenze o lignaggi. — Primissime canzoni eroiche. — Addizioni.
  — Incremento dei romanzi di cavalleria. — Le canzoni dei pari o
  baroni di Francia. — Originalità nazionale delle canzoni eroiche.
  — Tradizione intorno a _Guglielmo Corto naso_. — _La fanciullezza
  di Viviano_. — I _Loreni_. — I pari di Carlomagno. — L'ultima delle
  canzoni eroiche. — Effetto dell'epopea carolingica sulla storia.

DALL'VIII AL XIII SECOLO.


Le canzoni eroiche dell'epopea carolingica tutte si riferiscono alle
vittorie ed alle conquiste di Carlomagno, e ad altro non intendono che
a celebrare ed esaltar lui solo, senza che niuno di quei poeti si dia
cura di descrivere l'andamento delle instituzioni, o pensi tampoco al
progresso delle leggi o alla formazione degli imperi. In quel tempo di
guerre e battaglie un principe non mostrava la sua grandezza se non per
le forti spadacciate che dar sapesse, ond'è che i poemi di cavalleria
relativi a Carlomagno sono tutti consacrati intieramente alla vita
attiva e bellicosa di lui. Il perchè ci sembra cosa essenziale
collocarli nella parte di quest'opera dedicata al periodo della
conquista.

Chi tratto dall'amore dei tempi poetici del medio evo entra nelle
lunghe gallerie dei manoscritti della Biblioteca reale, vede, su quelle
ampie scansie fregiate di ricchi dipinti, antichi volumi _in folio_,
quasi tutti coperti di _testi_ o legature a marocchino rosso, in cui
si vedono le arme di Francia coi tre gigli d'oro accanto a quelle di
Colbert, con la vipera aggruppata; o anche vede manoscritti guerniti
di velluto sopra il legno, che recano talvolta i fiordalisi di Francia
a ribocco, o i tre leopardi d'Inghilterra, o la banda rossa di Lorena
coi tre alerioni d'argento; o ben anco la luna e la mezzaluna su fondo
nero, di Diana di Poitiers. Se tu apri quei ricchi volumi, ci trovi
spesso, così alla rinfusa, canzoni eroiche, e leggende, e croniche in
versi o in prosa, che poi la pazienza degli eruditi cerne e riconosce
con sudato lavoro. Colà entro in quei manoscritti a due colonne sono
stipate masse di quindici o venti migliaia di versi, tutti di caratteri
del decimoquarto e decimoquinto secolo, abbastanza bene tratteggiati
e con le abbreviature e i segni di quell'età. Alcuni hanno lettere
squisitamente ornate di rami d'alberi intrecciati o di fiori vermigli,
e sopravi augelli, il falco dal lungo becco, lo sparviero della
castellana o il timido augellino che si nasconde nel nido. Molti di
così fatti libri hanno miniature e rappresentazioni che si riferiscono
al secolo decimoquarto: qua tornei con aguzze spade, e padiglioni
coperti d'arme gentilizie ed imprese, da cui pendono i gonfaloni e
le insegne delle grandi case di Francia; colà un varletto o paggio
inginocchiato, che presenta un messaggio al suo signore; più lontano
una castellana in groppa della bianca sua chinea, vestita d'una lunga
roba di colore azzurro e col capo cinto d'un di quegli alti berretti
alla foggia di Normandia e di Caux; a tergo un monaco con la tonaca
di bigello di San Benedetto o un santo eremita nella sua capanna; poi
assedii e battaglie ove si vede rosseggiar il sangue come se fosse
versato ieri. Alcune di tali miniature son d'oro, altre di carmino,
e ci si vede il gran Carlo con la lunga sua barba, il suo scettro in
mano, e col suo diadema in fronte sormontato dalla croce; gli stanno
intorno i paladini ed i pari, congregati a corte plenaria per muovere
contro i Saraceni, o per difendere il papa nostro santo padre; in un
luogo egli sta pellegrinando per Gerusalemme, in un altro ei se ne va a
conquistare la Spagna contro il re Marsilio.

Questi ricchi manoscritti, che formano il vanto degli antiquari,
comprendono le grandi epopee carolingiche, col nome quasi sempre
dell'autore, il quale esser suole un trovatore o cantor di gaia
scienza, come sono: Lamberto il Corto, Pietro di Santafiore, Giovanni
Bodel, Guglielmo di Bapaume; o qualche cherico di Troyes, un trovator
delle Corti d'Amore di Normandia o d'Inghilterra, Benedetto di San
Mauro, esempigrazia, o Roberto Wace. Questi canti eroici recano quasi
tutti titoli appetitivi:[196] Il _romanzo di Lancillotto_, o di _Girone
il Cortese_; la _canzone di Guiteclino di Sansognia_; le imprese di
_Guglielmo Corto Naso, Fiora_ e _Biancofiore_ e altri siffatti, tutti
componimenti poetici che si riferiscono, qual più qual meno, ai tempi
della cavalleria.

E qual secolo nascer vide questo grande ammasso di monumenti
dell'antica età? Venner eglino tutti spontaneamente e d'un sol tratto,
o per una lenta e progressiva formazione, al pari d'ogni altra cosa
prodotta in quel tempo? L'arte bisantina e longobarda si trasformò,
nel secolo duodecimo, nelle cattedrali frastagliate, e così le prime
_canzoni eroiche_, recitate dai Franchi nelle antiche foreste, divenner
solo a poco a poco e progressivamente que' bei poemi di cavalleria
che formavano il passatempo delle corti sotto i regni di San Luigi
e di Filippo il Bello, il che val quanto dire, che quei poemi non
appartenevano altrimenti, per sè stessi, all'età carolingia, non più
che le cattedrali a sesto acuto appartenessero all'arte longobarda o
bisantina.

E tuttavia non è da dubitar che gli Austrasii, seguaci di Carlomagno,
non avessero lor canti e grida di guerra, e ricordi di vittorie o di
sconfitte; le cronache antiche ci hanno conservato alcuni informi
versi d'una canzone che i soldati cantavano nei campi di battaglia
sotto Lodovico il Germanico, ed Eginardo e il Monaco di San Gallo
fanno menzion di poemi in barbarico idioma de' quali faceva diletto
suo Carlomagno. E non era questa, d'altra parte, l'usanza delle
nazioni boreali? E la poesia degli scaldi non era forse giunta
sino in Germania, dove ancor duravano i canti nazionali antichi? Al
decimo secolo recitavasi la canzone di Roncisvalle e la leggenda di
Guglielmo Corto Naso, in lingua volgare d'_oil_ o di _oc_, che le
grandi spedizioni e le lunghe guerre dan sempre origine a qualche canto
poetico.

Così l'età primitiva di Carlomagno non ebbe in fatto se non queste
canzoni guerriere, e non punto poemi, chè ancor non sono se non
tradizioni che si vengono perpetuando: il gran nome del sovrano signore
non passa d'età in età, e quando già i Carolingi sono caduti, quando
già regna un nuovo lignaggio, al tempo o in quel torno, di Filippo
Augusto, questi poemi sono ricomposti per frammenti o discendenze.
Tornato è il tempo delle grandi imprese, Filippo Augusto incomincia a
distrigare la matassa feudale, a quel modo che Enrico II viene a suo
tempo a ingentilir le corti plenarie degli Anglonormanni, e allora la
generazion dei trovatori raccoglie le tradizioni, i canti antichi,
e gli abbellisce e ricama in quella forma che la regina Matilde,
chiusa le lunghe sere nel suo castello, tessea di mille colori le
imprese di Guglielmo il Bastardo. Questi tre secoli, che abbracciano
il periodo da Carlomagno a Filippo Augusto, son fecondissimi; poichè
certamente il tempo che creò l'organo per la musica, le cattedrali per
l'architettura, sì gran copia di canzoni eroiche per la poesia, non era
povero d'ingegno nè d'immaginazione.

I maggiori poemi intorno a Carlomagno, quali ora ci durano con loro
discendenze e lignaggi, non furono scritti se non dopo le crociate,
che sì grande impulso diedero alla cristianità quando Goffredo di
Buglione andò a piantar i suoi vessilli appiè di Gerusalemme. Non è
punto maraviglia che in quell'età, sì piena essa medesima di prodigi,
tornasse a quelli di Carlomagno: le cronache d'altro non risonavano che
del suo nome; la sua imagine era in tutte le corti plenarie, egli avea
dietro a sè lasciata quella lunga traccia di gloria, che una strepitosa
fama lascia sempre dopo di sè; l'imagine del grande imperatore era per
tutto; e le canzoni eroiche, in prima recitate solo da qualche cantore,
divennero grossi volumi che leggevansi nelle corti bandite in presenza
delle dame e dei varletti[197].

Questi poemi di cavalleria si dividono in più epoche, nè io adoprerò
pei tempi antichi la prosuntuosa parola di _cicli_. Che mai direbbono
i cantori di gaia scienza, se alzando il capo dal sepolcro, vedesser
l'opere loro incastrate nelle inflessibili cerchie della scuola, essi
che recitavano i bei fatti e le imprese con la viola o la ghironda
tra mano, come il fedel Biondello di Riccardo I.... Che direbbon essi
di quelle invariabili misure, tra cui chiuder si vogliono le semplici
e cicalatrici lor poesie. Certo, quand'essi riceveano dalla mano dei
baroni la pelliccia di fine armellino, o il mantelletto, o il tôcco
ornato con piume di falco, quei semplici cantori di prodezze non
credeano che un giorno verrebbon tenuti in conto di tutt'altri che
nobili trovatori, chiamati dal barone e dal cavaliero a _vegghiare_
nella sala del convito. I modesti nostri antecessori nella scienza
dell'erudizione, i Lacurni Sainte-Palaye, nobili gemelli, che passaron
la vita loro a studiar gli antichi costumi della patria, simboli
dell'anima loro schietta ed affettuosa; il marchese di Paulmy, quel
gran ricoglitore di biblioteche, il marchese di La Valliere che avea
tutta mossa la polvere dei manoscritti; e il grande d'Aussy, e la
Revelliere, e Freret, e Ginguené, con le loro filosofiche opinioni,
ben maggior lume gittarono sull'antica epopea francese, già rivelataci
dal Pasquier e dal Fauchet, che non tutti i nomenclatori dei sistemi
e dei cicli, i quali spesso anche non han pur letto le opere dei
tempi de' quali magistralmente ragionano. Nè a te, immenso Ducange,
nell'ammirabil tuo _Glossario_; nè a voi, pazienti Benedettini,
nelle vostre prefazioni alla _Storia letteraria di Francia_, nè a voi
tampoco, modesti giovani, che sedete nella Biblioteca reale, copiando
ad uno ad uno i versi di quelle grandi epoche, certo è mai passato
pel capo di ordinar per _cicli_ questi semplici trovatori dei tempi
mezzani, amici vostri e confidenti, che vi accompagnano nelle notturne
vostre vigilie!

L'epopea carolingia non appartien tutta alla stessa epoca, nè alle
stesse idee; tre soggetti formavano il consueto racconto de' canti
poetici, le canzoni dei pari o baroni di Francia, i romanzi della
Tavola Ritonda, e perchè facea d'uopo mescolarvi per sempre l'antico,
si contavano ancora le storie di Troia, di Roma e d'Alessandro il
Grande. Ciascuna delle canzoni eroiche traeva l'origine sua da qualche
personaggio, i poemi intorno ai baroni di Francia si riferivan tutti
a Carlomagno, ed erano a fior d'evidenza, l'espression delle diverse
nazioni. _Girardo di Rossiglione_, all'incontro e _Guglielmo Corto
Naso_ erano epopee provenzali; i _Loreni_ appartengono al Nord, e i
romanzi della _Tavola Ritonda_ all'Inghilterra ed alla Bretagna. Tutti
narrano le grandi avventure e prodezze cavalleresche di Orlando, di
Rinaldo e d'Uggiero il Danese, che fece tanti prodigi.

Una grande quistione fu posta in campo: i trovatori del mezzodì
precedettero essi i trovieri del nord nell'epica narrazione dei
patrii avvenimenti? V'ebb'egli qualche influenza della letteratura
orientale per mezzo delle crociate sui romanzi della cavalleria che
si riferiscono a Carlomagno? Le son quistioni di parole, inutili per
lo meno, a parer mio, perchè indissolubili; ognuno in questa sorta di
guerre d'erudizione, si tiene il suo sistema, le sue preoccupazioni
succhiate insiem co' suoi studi: questi, nato sul suolo della Provenza,
sostiene appassionatamente che ogni cosa vien da' trovatori, che nulla
s'è fatto da altri se non da loro, che in ogni luogo son le orme della
vivace e splendida loro immaginazione, che essi soli andavan con l'arpa
tra mano di castello in castello, essi soli possedevano la scienza
gaia; mentre quegli che nacque nell'antica Normandia, all'ombra della
vetusta cattedrale di Caen o di Rouen, sosterrà che tutto si dee alla
letteratura anglonormanna; che la corte aggentilita di Enrico II diede
l'impulso, che le più ridenti ispirazioni dei trovieri e dei trovatori
nacquero fra le nebbie del Tamigi[198].

Ed a qual pro queste contese di preminenza? Per qual ragione ogni
popolo non avrà conservato la sua propria indole, ed ogni poesia
la propria originalità sua! che bisogno v'ha dell'effetto d'una
fantasia sull'altra? qual rassomiglianza ci ha egli fra i trovieri di
Piccardia, gli Anglonormanni, i Sassoni e i trovatori della Linguadoca
e della Provenza? Ogni nazione ha le sue poetiche tradizioni; gli
scaldi cantavano l'Edda e l'Olimpo mitologico di Odino; i Sassoni e
gli Alemanni recitavano i loro canti nazionali, i Nibelunghi della
patria, e i Provenzali aveano i loro poeti a quel modo che i Normanni
i loro trovieri. Quanto all'influenza orientale dove trovare al secolo
decimo e all'undecimo, in Siria e nella Spagna medesima, que' fiori
d'immaginazione, quelle arabe novelle, dove in palagi di cristallo si
veggono il visire Yafar ed Arun-Al-Rascid, parti poetici nati in tempi
assai posteriori?[199] A legger le croniche arabe del secolo decimo,
ed anche le relazioni orientali intorno alle crociate, null'altro
ci troviamo che una tal quale aridezza di forme, e un modo di narrar
sì misero e spolpato come nelle più povere cronache dei monasteri di
Francia. Or che avrebbero potuto levar da tali monumenti i trovieri ed
i trovatori? Dov'è questa vantata fantasia orientale? In tutte le opere
d'arte ci sono forme consimili, e una consonanza che vien di più alto,
un tipo comune, ma conchiuder da questo, che la letteratura sanscrita
e l'araba ha influito nei poemi di cavalleria, e prescriver così una
genealogia all'immaginazione, è grossissimo errore[200].

E per qual ragione lo spirito francese non avrebb'egli potuto, per
impulso del genio nazionale, crear da sè solo questi grandi poemi
che rimaser come testimoni dei costumi di un tempo? Siam noi forse
una nazione che viva d'accatto? le nostre magnifiche cattedrali non
sono forse opera nostra? E queste leggende di marmo, significanze
delle leggende scritte, non lascian forse inferire una immaginazione
vivace, profonda, sì da potere spontaneamente produr le opere della
poesia carolingica? E perchè insieme con le compagnie de' muratori
che innalzarono quegli egregi lavori di marmo, esser non vi poterono
eziandio compagnie di poeti a celebrare i fatti gloriosi della patria?
Tutte le cose, in una civiltà, si pongon fra loro in armonia, ed al
tempo che l'organo mormorava nelle cattedrali, e il canto fermo risonar
faceva i solenni inni di morte, ben esser ci potevan poeti sì ricchi di
fantasia lor propria da celebrar le prodezze di Carlomagno.

Una tra le più antiche creazioni della scuola romanzesca evidentemente
appartiene al Mezzogiorno, ed è il poema o la canzone eroica di
_Guglielmo Corto Naso_[201]. Guglielmo dal corto naso, o d'Orange,
è fra gli eroi uno di quelli che i poeti della gaia scienza più
celebrarono; come la vita sua meritava. Egli era contemporaneo di
Carlomagno, e forse ch'ei fu quel medesimo Guglielmo d'Aquitania, che
sotto Carlo Martello, assalì gagliardamente l'esercito dei Saracini; ed
infatti la presente canzone lo addita come il flagello degl'Infedeli;
egli è santo insieme e prode paladino, e abbiamo intorno a lui una
lunga leggenda, però che la pietà al tempo della cavalleria aveva pur
essa le sue epopee, ed accanto alla storia romanzesca veniva la divota
leggenda, che raccontava le religiose maraviglie e i miracoli degli
epici eroi; e l'uomo celebre trovavasi sempre così tra due grandezze,
quella del cielo e della terra. Varie discendenze ci sono di questo
romanzo di Guglielmo Corto Naso, che conducono da Carlo Martello
fino a Lodovico il Pio, creato re d'Aquitania, che la generazion
dei trovieri non lasciava così un pio paladino senza mescolar la sua
vita in tutti gli avvenimenti di qualche rilievo onde scosse erano le
immaginazioni. Ognuno famigliarizzavasi con la storia di quei nobili
personaggi: le donne, i cavalieri, che ascoltavan queste canzoni,
volevano innanzi tratto sapere la prima età di colui che aveva lasciato
sì alto grido di sè, donde la _Fanciullezza_ di Carlomagno, d'Orlando,
d'Uggero il danese; poi veniva l'età più operosa della vita, venivano
i combattimenti, le gesta degli affettatori di giganti, i pellegrinaggi
armati, e per ultimo dopo la vita focosa, il pentimento, e, come allora
dicevano, il _monacato_ (moinage).

Tutti questi racconti legavansi l'un dopo l'altro, e il capriccio del
cantore li veniva con incessante volubilità disvariando. Quanti non
furono i poemi su Guglielmo Corto Naso da Girardo di Rossiglione fino
alla _Fanciullezza di Viviano_, una delle più graziose fra l'eroiche
canzoni! Ed a che ripetere a voi la fanciullezza di un eroe, a voi,
generazione tutta intesa a materiali interessi, e sì aliena dalle
semplici impressioni di quel tempo? Trattasi pur sempre della trista e
fatal rotta di Roncisvalle, che gravò per sì lunghi anni sul cuor dei
Francesi[202]. «Guerino, fatto prigione, si vede intimata la morte fra'
tormenti se non dà il proprio figlio in ostaggio, ond'egli manda una
scritta a' suoi baroni, i quali si stringono a consiglio per deliberare
se sia da mandar Viviano fanciullo, il figliuolo del prigioniero
Guerino. Guglielmo Corto Naso è d'avviso che Viviano si sagrifichi per
salvare il padre suo, chè non v'è albero dell'orto il quale prestar
non debba l'ombra sua al suo padrone: ecco dunque il fanciullo che
va a trovar la madre sua tutta in lagrime: pietosissimo abboccamento!
— Vanne, Viviano, gli dice la madre, io spiccherò de' tuoi capegli e
della carne delle tue unghie e delle dita, più bianca che ermellino, e
mi porrò ogni cosa come ricordo attorno la persona. — Nè questa nobil
madre si fa punto a stôr Viviano dal pietoso dover suo, chè troppo a
cuore gli sta la liberazione del diletto suo sposo. Viviano, armato
cavaliere da Guglielmo Corto Naso, il miglior uomo nato da donna,
giura di non mai fuggire dinanzi ai Saraceni come farebbe un vile e
malnato cavaliere. — Tremendo voto! gli dice Guglielmo, e tuttavia
questo Guglielmo non è forse il più impetuoso dei cavalieri? Talvolta,
soggiunge indi, la fuga è buona quando è a conservare la propria
persona. — Partesi Viviano dopo aver ripetuto il suo voto di cavaliero,
e lo compie bravamente, però ch'egli manda a Guglielmo Corto Naso una
barca, in cui stanno più di cinquecento Saracini, quali con le braccia,
quali con le gambe, quali coi nasi tronchi dal fendente della poderosa
sua spada. I Saracini vogliono vendicarsi, e vengono senza numero appiè
della città d'Arlephaus o di Arli, e assediano il luogo dove riposan
le ossa cristiane. Viviano si precipita su loro, ma che può un solo
contro cento, contro mille? Egli sta per soccombere, e già presso a
morire richiama le memorie, della sua giovinezza, il suo zio Guglielmo
e la nobil sua dama Gibora, che lo nutrì al suo seno. La mischia
divien sì folta che più non si conoscon fra loro. Viviano è alle mani
con Ordovano, uno dei re saracini, e scampato per un miracolo, ripara
nell'antico castello a sopraccapo della città, ed ha il tempo di fare
avvisato Guglielmo d'Orange.

«Or ecco il messo entrar nell'antica città dei conti d'Orange, ove si
veggono officine in esercizio per ogni parte; chi fa scudi o maglie
d'acciaio, e chi selle e chi staffe. Il messaggero trova Guglielmo
che giuoca agli scacchi, e n'ha promessa di pronto soccorso. Ahi che
Viviano n'ha troppo bisogno! S'ode da lungi il suono del suo corno: già
perde a fiumi il sangue, e il nobil cavaliero si muore. Mentre se gli
fanno i funerali, i Saracini assaltano Guglielmo d'Orange, sì che il
prod'uomo è pur costretto a fuggire sul suo buon cavallo Bucento, col
corpo del giovin Viviano, freddo morto. Obbligato a lasciare indietro
il prezioso suo carico, egli scappa e scappa fin dentro ad Orange, la
sua città, dov'ei trovasi tosto assediato». Un'altra discendenza del
gran poema segue Guglielmo fino alla tomba, essendochè, come dissi,
l'epopea non era compiuta, se non quando la schiatta era spenta. Di
questo modo e cantori e trovieri si appigliavano ad una sola vita, la
presentavan sotto tutti gli aspetti dall'infanzia fino alla morte, e
cavalieri e castellane abituavansi a tutte queste memorie e a questi
nomi propri d'eroi. Era la cronaca delle grandi schiatte, il patrimonio
glorioso di questo o quel castello; sapevasi com'erano nati Orlando,
Rinaldo, Uggero il Danese; si tenea dietro ai degni figli loro, e
nipoti, e cugini; vivean della loro vita, famigliarizzavansi con le
loro imprese, ed ognuno vi cercava la sua genealogia, la sua origine,
la sua discendenza e gli esempi suoi. Un prode castellano avrebbe
descritte, come se le avesse avute dinanzi agli occhi, le arme dei
paladini del gran Carlo, e i bisanti d'oro su fondo rosso del duca Namo
o del traditore Ganalon di Maganza.

Guglielmo dal corto naso è una tradizione meridionale, a simiglianza
del romanzo o della leggenda di _Filomena_ e della _cronica_ di
Turpino, di origine supremamente spagnuola. Turpino non iscrisse alla
fin fine se non una leggenda, nè il suo racconto è altro più che la
semplice tela d'un pellegrinaggio a Sant'Iacopo di Compostella, e non
mica una di quelle grandi pitture delle prodezze cavalleresche: egli è,
posto a paragon delle maggiori canzoni eroiche, quel che la leggenda
di Guglielmo Corto Naso esser può a paragon dei romanzi che furono
scritti sul prode conte d'Orange. I pellegrinaggi avevano a quei tempi
vivissima efficacia sull'immaginazione altrui, e masse intiere di gente
si moveano per correre ad un sepolcro, e questo spesso risveglia i
vivi, e l'entusiasmo circonda le memorie di tutti coloro che consegnano
un gran nome alla tomba.

Ed oltre questa fervente pietà, altri motivi ancora ci avea che
rendevan più frequenti e rinomati i pellegrinaggi. All'udirsi esaltare
i miracoli d'un'arca santa, d'un pio monumento, tutti vi accorrevano,
come se a versar gli affetti del cuore fosse proprio bisogno di andar
in terre lontane; i pellegrini vi recavano le loro offerte d'oro,
d'argento e di zaffiri. Il più ricco di questi sepolcri era quello di
sant'Iacopo di Compostella, e niuno veniva a visitarlo senz'accrescer
di qualche cosa la dovizia de' suoi tesori. Questi devoti pellegrinaggi
servivano altresì di pretesto alle grandi imprese militari, e quando
Carlomagno meditava qualche spedizione, facea prima un pellegrinaggio
a questo o quel santo sepolcro. Ivi, protetto dalle immunità dei
pellegrini, niuno poteva toccarlo; esaminava quindi sicuramente i
luoghi, le vie romane ancora intatte, le posate, le forze che oppor
potevansi ad una prossima irruzione, confidandosi pur così di conoscere
più esattamente la geografia dei siti, onde poi aggregarli a' suoi
dominii. I pellegrini erano come grandi viaggiatori che vanno a scoprir
nuove terre; parecchi aveano già esplorato il monte di Giove e il
monte Cenisio prima di tentare il passo alle guerre di Lombardia, e il
pellegrinaggio dell'imperatore a Sant'Iacopo di Compostella fu senza
più un pretesto per saper la cima dei Pirenei, e assicurasi un varco
attraverso di quei sentieri, e fra quei mal noti burroni.

Le canzoni eroiche dunque compongono un certo numero di discendenze o
diramazioni che ne formano come alberi genealogici, ma egli è da notare
altresì che quando celebrano il gran nome di Carlo o di Karll, elle non
si riferiscono solo a Carlomagno, ma a tutti i Carolingi in generale.
I trovatori mescono continuamente insieme e confondono Carlo Martello,
Carlomagno e Carlo il Calvo o il Semplice, a quel modo che insiem
confondono Lodovico il Pio e Luigi il Balbo, d'onde una confusione di
nomi proprii, e quel continuo scambiar l'un per l'altro tutti questi
rappresentanti della schiatta carolina. Le grandezze e le picciolezze
sono accumulate sur un medesimo capo, in una medesima vita, onde avvien
poi che Carlomagno è talvolta sì mal certo, sì prostrato a petto de'
suoi eccelsi baroni.

Queste tradizioni della cavalleria furono quasi tutte scritte al
tempo delle guerre feudali tra il signore e i vassalli, quando la
superba effigie di Carlomagno era già cancellata e la monarchia in
guerra coi feudatarii maggiori. I romanzi cavallereschi rappresentano
continuamente i baroni in atto di negare il servizio loro, o i sussidii
che ad essi i sovrani domandano. I trovatori che andavano di castello
in castello a sollazzar le corti e i superbi siri, lusingar doveano
l'inclinazione di questi a resistere all'autorità regia, onde, allorchè
parlavano di Carlomagno, nol dipigneano altrimenti come il supremo e
potente signore, innanzi a cui tutte le volontà s'inchinavano; ma nei
loro canti, i baroni gli tengono fronte, ed egli è costretto a far la
guerra co' suoi vassalli. Qua egli è messo in campo contro i quattro
figli di Amone e il castello di Montalbano; colà cacciato sull'orme
di Doolino di Maganza, tanto ch'ei ti pare Luigi il Grosso, quand'è
costretto a combattere i castelli che attornian Parigi, e ad assediar
la torre di Monmorencì e di Monterì.

Quanto all'epopee che si riferiscono al Mezzogiorno, altro havvi motivo
a giustificar ivi questo svilimento di Carlomagno, ed è l'odio contro
la razza del Nord, che evidentemente ci si vede; che, se le provincie
meridionali conservaron qualche memoria del passaggio di Carlomagno,
esse conservarono più ancora gli odii loro e risentimenti contro di
lui, e in quasi tutti i romanzi di cavalleria l'invecchiato Austrasio è
vituperato come il leone infermo della favola; il fanno marito deluso,
principe imbecille; Malagigi lo mette in un sacco; pien di puerili
debolezze pe' suoi bastardi e per Carlotto suo figlio prediletto,
non ha più volere in cosa che sia, e tutti si fan giuoco di lui. Il
Mezzogiorno parea vendicarsi così col dileggio del passar che egli
aveva fatto colà, conquistando la razza austrasia, e quanto l'Aquitania
erasi affezionata al pacifico governo di Lodovico il Pio, fattosi tutto
meridionale, altrettanto conservava la mala sua preoccupazione contro
gli uomini del Nord ed i conti che la governavano, e se la pigliava con
Carlomagno, l'imperatore di schiatta germanica.

Allato alle discendenze meridionali dell'epopee carolingiche por si
dee la canzon de' Loreni, che essenzialmente appartiene all'epoca del
Nord. Numeroso n'è il lignaggio, e tutto rannodasi al principal tronco
di Lorena. I trovatori hanno a raccontar prima i fatti e le gesta del
conte Ernigi di Metz, di Garino il Loreno e di Begon di Belino, suoi
figli; poi di Gerberto, figlio di Garino, e della sua lunga discendenza
che vien a finire all'epopea più moderna di Guerino di Mongrana. Il
qual corpo di gran canzone intorno ai Loreni sembra così antico, per lo
meno, come i canti eroici accumulati d'intorno ad Orlando, a Guglielmo
d'Orange o a Rinaldo di Montalbano; anzi creder si può che la canzon
dei Loreni sia di prima origine, però che il trovatore non allude
a nulla d'antecedente, nè cita, secondo l'uso de' poeti, le antiche
canzoni, le tradizioni o le croniche. Essa è l'epopea della Francia
settentrionale, traslatata in appresso nel dialetto di Sciampagna, di
Lorena, di Piccardia, di Normandia, epopea ch'ebbe un altissimo grido,
perchè il lignaggio suo si mantien ragguardevole pel corso di ben tre
secoli; il primo de' suoi rami è quello d'Ernigi, che nel blasone si
dice essere lo smalto e il sostegno dei Roani, dei Monmorenci, dei
Talleyrand e dei Ferenzac. Il manoscritto è del secolo XII, e questa
data v'è segnata con un carattere particolare. La gente di stato
mezzano principia quivi ad entrare in campo, che Ernigi non è uomo
da cavalleria, ma figlio d'un semplice borghese chiamato Teoderico,
e giovin di mestiere qual è, ha nondimeno sposata la figliuola del
duca di Metz, con le quali nozze egli ha contratto le inclinazioni
cavalleresche. Suo padre vuol ch'egli continui ad esercitare il
traffico, e vada a vender le sue mercanzie alle fiere di Laguy, di
Provins e di San Dionigi; ma egli, giovin liberale, anzichè venderle,
davale in dono ai baroni e ai cavalieri alla foggia de' gran signori.
L'intento di questa canzone eroica, quello si è, come chiaramente
si vede, di stabilir la differenza che era di que' dì, tra l'ordine
liberale de' cavalieri e la borghesia tutta lesina e povera in canna.
La canzone d'Ernigi finisce al tempo in cui Carlo Martello è assalito
dai Saracini, i quali il cantore confonde cogli Ungheri, e però
comincia il romanzo di _Garino il Loreno_, che rannodasi, come detto è,
col suo primo canto all'epoca di Carlo Martello, e finisce alla morte
di Begon di Belino, toccantissimo episodio del romanzo. Questa massa
sterminata di versi, che sommano a ben sessantamila, può essere con pro
consultata a conoscere gli usi e le consuetudini della cavalleria, e
principalmente ad apprendere e seguir le invasioni dei Goti, degli Unni
e dei Saraceni dal settimo fino al nono secolo, lugubri avvenimenti che
aveano lasciato profonde impressioni; esso è il racconto epico di quei
tempi di conquista, fatto dai trovatori, entro ai castelli, a' tempi di
Filippo Augusto e di San Luigi[203].

Ora questi grandi poemi somministraron essi materia a scriver le
cronache, o furon piuttosto le cronache quelle d'onde attinsero i
cantori? Nel corso de' tempi, i canti recitati precedettero i gravi
annali dei popoli; Omero cantava le sublimi sue rapsodie ben prima
che i grandi storici della Grecia avessero raccolti i primi annali;
havvi dunque tutta l'apparenza che i canti guerrieri, recitati dalle
popolazioni germaniche, le _saghe_, i _Nibelunghi_ delle nazioni
scandinave o sassoni, abbiano preceduto tutte le cronache scritte;
i _fatti_ e le _gesta_ si narrano prima di confidarle allo scritto,
e però le primissime canzoni eroiche esser deggiono anteriori alle
croniche de' monasteri.

Se non che quest'influenza d'una letteratura sull'altra, non è
guari sì potente come altri crede ed afferma. La cronica veniva da
una sorgente tutt'altra da quella del poema epico; i trovatori, che
cantavano le grandi prodezze, appartenevano generalmente ad un ordine
di persone che pellegrinavano pel mondo, e frequentavano i campi di
battaglia, nè punto aveano dello spirito monacale; camminavano con gli
eserciti, viveano sguazzando nei castelli, ed erano per così dire, la
significazione della parte fattiva e bellicosa della società. Che cosa
aver potean essi di comune con quei poveri cronisti, che in fondo alla
loro cella scriveano gli avvenimenti d'ogni giorno, i disastri, il
turbine fischiante, il tremuoto che agitava le città? Le croniche sono
il registro delle esequie anniversarie della badia; le canzoni eroiche
il racconto dell'allegra vita de' cavalieri; il vecchio cronista narra
come questo o quel re, questo o quell'abate, venne a inginocchiarsi
sull'arca del monastero; come il lupo udir fece le sue urla in mezzo al
nevaio nella nuda foresta; come nella notte di Natale furono udite le
mille grida di gioia de' pastori sorti a celebrar la nascita di Gesù;
come a Pasqua di resuressi l'erba intorno era tutta verde; come il
contagio, a guisa di cavaliere ardente, s'è mostrato per la contrada;
come le reliquie furono insultate; il cronista raccoglie gelosamente
tutte queste novelle e le consegna agli annali suoi. Volete ora un
saggio del modo loro di raccontar gli avvenimenti politici, eccolo
appunto: «Carlomagno s'è ricoverato nel nostro monastero, ed i Sassoni
han dato il sacco agli oratorii; il tal conte fu percosso dalla man
di Dio, per aver insultato i battisterii.» Queste si erano le grandi
novelle pel monastero, per la badia e pei poveri cronisti.

Così non è a dirsi del trovatore: se il signore tiene gran corte, ei
te la descrive in tutto il suo sfarzo; tutto è maraviglioso nei natali
del figliuol del barone, e la sua vita è circondata di una non so quale
aureola fantastica. Le battaglie occupan gran parte di questi romanzi,
nè quivi i combattimenti sono altrimenti narrati in due o tre righe,
come nella cronaca; il trovatore ne descrive tutti i particolari, ne
scorre tutti gli accidenti; è l'aurea leggenda in altra leggenda. Se
mai ti avvenne di por l'occhio in questi antichi manoscritti, certo ci
avrai notato le miniature di quelle battaglie, dove i cavalieri, con
la lancia in resta, colla visiera calata, si mischiano, s'intrecciano,
si confondono; il sangue scorre rosso come grana, si veggono le famose
prodezze; un paladino affetta i nemici a centinaia. Ebbene ivi è
appunto ripetuta l'epopea cavalleresca, ivi è il romanzo disegnato e
dipinto, a quel modo che le mille figure della cattedrale ti ridicon le
leggende del santo, e queste scene dipinte passano nei mille versi del
romanzatore, con tali e sì minute particolarità, che spesso inducono
stucchevolezza.

Così, qualunque giudicio facciasi dell'epopea carolingica, s'ella
non appartiene all'età che vide il magno imperatore, almeno essa
tutta a lui si riferisce, vive dell'immagin sua, del suo splendore,
è protetta dal suo nome; e soprattutto comprova la grande popolarità
di Carlomagno. E valga il vero: ecco una dinastia scaduta, i suoi
discendenti furon sì fiacchi, che bastò il voler de' baroni francesi
a metter in pezzi lo scettro loro; e nondimeno, uno o due secoli
appresso, questo nome di Carlomagno risplende per ogni dove; in tutte
le veglie della cavalleria si rammenta l'antico imperatore dalla lunga
barba; di lui trattano le prime epopee, e mentre la stirpe sua cade in
dispregio, il nome del fondatore va pur sempre ingigantendo. Le son
cose che si veggono talor nella storia, un nome splende grandissimo,
poi si spegne e cancella per la dappocaggine o viltà della sua
discendenza.




CAPITOLO XV.

RESTAURAZIONE DELLA DIGNITÀ IMPERIALE IN OCCIDENTE.

  Finita la prefettura del palazzo. — Il titolo regio nella persona
  di Carlomagno. — Patriziato. — Consolato. — Istituzione dei
  regni d'Italia e d'Aquitania. — Pipino e Lodovico. — Andamento
  e progresso delle idee romane. — La porpora. — Lo scettro. — Il
  manto. — Viaggio di Carlomagno a Roma. — Cambio del patriziato
  nella dignità imperiale. — L'impero d'occidente. — Diete militari.
  — Diete per la guerra e giudizio. — Triplice ordinamento del
  governo. — I duchi e difensori delle marche. — I conti uffiziali
  civili. — I Missi Dominici. — Natura dell'opera di Carlomagno,
  quanto alle sue conquiste.

780 — 800.


Nel progresso e incremento d'un'opera politica sempre si tratteggiano
e rivelano dell'epoche parecchie, essendochè, per bene ardimentoso
che un uomo sia, egli non va mai diritto al suo fine nè tutto stringe
ad un tratto il potere, ma procede lentamente e con risguardo, per
tema di non sollevar contro a sè l'opposizion degli spiriti, scossi,
spaventati, inquieti della nuova grandezza d'un solo. Il medesimo
avvien sotto Carlomagno, dal dì ch'egli accomuna il titolo regio
con Carlomanno, fino alla esaltazion sua alla dignità imperiale,
intervallo di lungo e penoso lavoro, che vien ad essere spiegato dagli
intoppi della conquista. Prima che un capo si pianti alto e forte in
una società, egli dee, con grandi servigi, meritar l'ammirazione e
la confidenza delle moltitudini; in che curioso appunto è studiar la
storia della sovranità nel periodo carolino.

Un dei primi frutti dell'amministrazione dei Carolingi si è
l'abolizione assoluta della prefettura del palazzo, quella sterminata
dignità merovingica. Non se ne vede più orma, ed è facil comprendere
che con uomini attivi quali eran Pipino e Carlomagno, la podestà dei
maestri o prefetti palatini scemasse dell'assorbente supremità che avea
ne' tempi della prima schiatta; ma in che modo spiegare l'assoluta sua
sparizione? Non se ne trova più indizio veruno negli atti pubblici e
nei diplomi, ed è come una dignità abolita[204]; i duchi d'Austrasia,
e i prefetti del palazzo di Neustria, possessori della podestà regia,
confuser, nel titolo loro di re, tutta la possanza e l'autorità dei
duchi e dei prefetti; la prefettura, che i Merovingi avean tolto
dalle forme imperiali di Bisanzio, viene assorbita nella rivoluzione
germanica che fa trionfare i duchi dell'Austrasia; torna quindi la
tempera degli usi antichi, e la podestà reale anch'essa ne ritrae. La
consacrazione vien indi ad imprimere alla dignità regia un carattere
più augusto e più santo, l'unzione dei re, solennità ebraica, è rara,
quasi anzi un'eccezione, sotto la prima schiatta, laddove a principiar
da Pipino, tutte le forme ecclesiastiche son chiamate a consacrare e
affortificar l'autorità dei capi austrasii, che assumono la corona;
Carlomagno è sagrato tre volte, prima come erede di Pipino, poi come re
di Lombardia, e per ultimo come imperatore; così i principi carolingi
in sè congiungono, la doppia condizion della forza che difende e del
diritto che santifica.

Carlomagno, alla sua esaltazione, esercita l'autorità regia insieme
con Carlomanno, e di qui ha principio la podestà sua; la spartizion
delle terre, che compongono i due reami, non è punto stabile; nè la
Neustria è altrimenti la porzion dell'uno e l'Austrasia dell'altro, chè
elle vanno perpetuamente confuse nei diplomi; ond'è che questo periodo
di tempo non è segnato da capitolare, nè da statuto di legge alcuna;
gli è un conflitto morale tra i due fratelli; vero è che Carlomanno
non è il più forte, ma pur ei comprime l'indole usurpatrice di Carlo,
nè il potere divien, per via della conquista e dell'ordinamento, una
vigorosa instituzione, se non quando la monarchia tutta si concentra
nelle mani di quest'ultimo. Nel primo periodo di questo regno,
Carlomagno ha d'uopo di far prevalere la sua preminenza per un gran
vampo di vittorie, e si fa a debellar le popolazioni che accerchiano
i suoi dominii; di mano in mano ch'egli ottiene qualche trionfo, egli
assume qualche nuovo titolo, e questi titoli son quasi tutti romani o
bisantini.

L'influenza degli usi e delle consuetudini romane e delle dignità
della corte di Bisanzio, fu pari a quella dei capolavori d'arte della
grand'epoca; i Barbari, abbagliati da tanto splendore, ben potevano
rovesciare i regni, e ridur le popolazioni allo stato di servitù, ma
pur conservavano la corona raggiante di carbonchi, e lo scettro di
maraviglioso lavoro, e il trono tutto fregiato d'oro e di smeraldi di
queste società distrutte, e sì oltre va questo rispetto e quest'ardore
per le arti e per le dignità degli antichi, che spesso d'altro sigillo
non servonsi per gli atti loro, che di quel con l'effigie degli
imperatori romani[205]. In moltissimi de' suoi diplomi, Carlomagno
prende il titolo di patrizio, e i papi gli scrivono come a loro
protettor naturale. Alla quale dignità ei fu innalzato in un de'
suoi viaggi in Italia, e in mercè dei servigi ch'egli aveva resi alla
cattedra di san Pietro, dai capi delle famiglie senatorie che ancor
vivevano sul monte Aventino, e conservavano le memorie dell'antica
costituzione dei Cesari; poichè a Roma tuttor durava il mescuglio delle
idee cristiane, con la prisca forma delle instituzioni repubblicane.
In alcuni diplomi Carlomagno prende altresì il titolo di console, però
che il consolato ancor vivea di nome al settimo secolo. Vero è bene
che in questa gran dignità romana, più non vi avea nulla della gloria
antica; ma serbavansi, a Roma, come venerande reliquie, le memorie dei
tempi vetusti, e il popolo transteverino, i figli di quei cittadini che
abitavano il Campo Vaccino, si ricordavan dei consoli e dei tribuni,
ed ogni volta che qualche grand'uomo sorgea nel mondo, i Romani gli
decretavano alcuni di quei titoli che avean fatto già la potenza
della costituzione repubblicana. Al quale proposito notar si dee che i
capi de' Barbari stessi riceveano riverenti, così il nome di Roma era
grande, queste insegne di dignità d'un impero scaduto, tanto è vero che
la memoria delle forme sempre sopravvive alla distruzione dell'opera.

Carlomagno, avuto il patriziato e il consolato di Roma, agogna un'altra
dignità; chè l'impero d'Oriente e d'Occidente era pur una di quelle
tali ricordanze che duravano anche in mezzo alle depredazioni dei
Barbari. L'impero d'Occidente era caduto sotto le tante irruzioni
de' popoli conquistatori, che a guisa di fiumi aveano rotte e divise
in cento diversi regni le terre. Or che Carlomagno ha conquistato e
misurato lo spazio occupato già dall'impero d'Occidente, e raccolto
sotto il dominio suo i popoli che abitavano dall'Ebro fino all'Elba,
dalla Bretagna al Danubio, ei volge in mente di ricostruir l'opera
degli Augusti e dei Cesari[206]. Nè credasi già che fosse papa Leone
solo, nell'ardente sua devozione per Carlo, a intuonar nella basilica
di Roma il _Vivat Imperator_; gran tempo è già che l'uom germanico vuol
farsi romano, quest'è il pensier suo, il suo sogno; le razze barbariche
vogliono anche imitar Costantinopoli, le sue pompe, le sue dignità; i
re merovingi stessi portavan già il manto di porpora come gl'imperatori
di Bisanzio, la corona loro era foggiata su quella degli imperatori, lo
zaffiro e lo smeraldo vi splendeano, vi signoreggiava la croce, essi
calzavano come quelli il coturno di porpora, e come quelli aveano il
trono coperto di lamine d'oro. Tutta questa magnificenza par che faccia
meglio spiccare il lustro e la forza dell'autorità loro, e il patrizio
vuol diventare imperador dei Romani.

Prima di rifabbricar quest'impero d'Occidente, antica meta
dell'ambizion sua, Carlomagno, a simiglianza degli imperatori,
instituir vuol nuovi re, e procacciare all'autorità sua una preminenza
politica sulle semplici dignità regie. Egli ha conquistato terre
sterminate, nè può tutto vedere e governare; vero è ch'egli abbraccia
pur sempre nelle sue grandi corse i Pirenei, le Alpi, il Tirolo; ma
nondimeno ha più caro di riseder nelle città del Reno, dove la natura
sua, la sua educazione lo traggono; ama Colonia, Magonza, Vormazia,
Spira e le foreste delle sette montagne; scorre talvolta le città del
Mezzodì; Milano e Saragozza ondeggiar vide le sue bandiere, e tuttavia
ei si riman l'uomo del Reno e della Mosa; imperatore ch'ei sia, porrà
la sua sede in Aix, dove edificar fece una grande cappella da cui sarà
dato un soprannome cristiano alla diletta sua città, che egli ornerà
coi mosaici di Ravenna.

Nelle ampie terre da lui fatte sue per la conquista, vi ha due popoli,
ciascuno de' quali forma un complesso atto a costituire un reame;
i Sassoni, i Bavari, gli Alemanni non hanno territorii stabili, e,
anzichè comporre uno stato, sono, a così dire, attendati nelle città
loro; e d'altra parte Carlomagno riserva a sè stesso il particolar
governo di quei popoli germanici, chè egli è così nella sua beva,
ed in mezzo alle sue costumanze. Colà ei può coprirsi della sua
pelle di lontra, delle invernali sue pelliccie, ha suoi palagi e sue
tenute, ch'ei medesimo regge con quella cura, quella vigilanza, che
caratterizzano pur sempre l'autorità sua. I due popoli più stabili,
che formano governi spartati, sono i Lombardi e gli Aquitani, egli
crear può per entrambi due regni separati con istituzioni pur separate,
e vuole investirne Lodovico e Pipino, figliuoli suoi, e farà dei re
perch'egli anela ad una dignità più sublime, a quella d'imperatore.
Il regno d'Italia dee dunque la sua fondazione a Carlomagno, ed è una
trasformazione che si vuol ben determinare nella storia, però che la
corona lombarda non ci ha oramai più nulla a che fare. La costituzione
del regno d'Italia è un concetto romano, pontificio, instituito in più
larghe proporzioni dell'antica monarchia lombarda di Monza; esso non
si stende già solo dalle Alpi alla Toscana, ma tal qual fu ordinato
da Carlomagno, comprende tutto il Milanese, la Toscana, l'Esarcato, i
gran feudi di Benevento, del Friuli e di Spoleti, quella porzione della
Calabria che più non trovasi sotto il dominio dei Greci, la Venezia, la
Dalmazia, l'Istria, per modo che tutto l'Adriatico è cinto da questo
reame d'Italia, conferito da Carlomagno al figlio suo Pipino. Al che
aggiunger si dee, risultar, come si pare dal carteggio dei papi, che il
patrimonio di san Pietro, avvegnachè independente e separato dal regno
d'Italia, non per questo cessa dall'esser sotto la protezione del re,
non già come feudo, ma come territorio diverso e ordinato, e quindi
bisognevole del costante appoggio e della protezione d'un potentato
militare. Infatti nelle turnazioni di Roma, e nelle rivolte delle
legazioni, o dell'esarcato, i pontefici continuamente invocano la spada
del signor de' Franchi e la protezione del reame d'Italia da Carlomagno
sostituito alla corona longobarda.

La costituzione del regno d'Aquitania è pur essa una creazione
politica, contemporanea a quella della monarchia d'Italia. Il nome di
Carlomagno ha lasciato di grandi memorie nel Mezzogiorno; le torri e i
monumenti pubblici serban ivi le sue ricordanze, e più d'una reliquia
dell'età carolingica porta il suo soprannome di _Magno_; e pure a lui
non danno troppo nel genio quelle città e quelle genti meridionali;
appena ei vi passa correndo per andar in Ispagna, nè vi soggiorna,
ch'egli è pur sempre l'uomo del Settentrione. Egli crea dunque pel
benamato figliuol suo Lodovico il regno d'Aquitania, e questi è il re
vero del Mezzogiorno, da lui seminato de' suoi cartolari, delle sue
patenti e de' suoi diplomi, e ne troviam con la data di Narbona, di
Mompellieri, di Nimes, di Tolosa. Lodovico governa tutte le popolazioni
che si stendono dalla Loira fino all'Ebro, nè solo gli Aquitani
propriamente detti, ma sì pure i Navarresi, i Baschi, i Guasconi, i
Provenzali, che formano pel regno d'Aquitania i medesimi grandi feudi e
le medesime marche militari, che formano pel regno d'Italia Benevento,
Spoleti e il Friuli. Lodovico non ha residenza stabile, comechè molti
de' suoi diplomi sien dati da Tolosa, chè anzi non è badia che non
conservi l'orma di lui ne' proprii archivii. Carlomagno, attempatosi,
vuol riposare sull'opera sua, e allora Pipino e Lodovico, l'un fatto
re d'Italia, l'altro d'Aquitania, fanno essi la guerra contro le
popolazioni che fronteggiano i loro stati. Pipino guida i suoi leudi
contra i Greci e gli Schiavoni; Lodovico ributta verso i Pirenei le
correrie dei Saracini, spesso troppo baldanzose, però che tuttavia
minacciano Narbona e la Settimania.

Al superbo Austrasio che sta per ricevere la corona imperiale,
convengon dunque re per luogotenenti, ond'è che re tuttora egli
stesso, ha fatto due altri re, poi s'avvia verso Roma, dove cinger
dee la corona imperiale. La ristaurazione dell'impero d'Occidente è
un de' fatti principali dei tempi di mezzo; più di tre secoli erano
scorsi da che Agustolo, l'ultimo di quegli imperadori, avea veduto
spegnersi in sua mano l'impero; i Barbari avean messo in brani le
sue terre a par del suo manto di porpora, e se l'eran partito in
limbelli come la pelle del bue. Al concentramento, che i Romani recaron
per ogni parte, era succeduta una conquista per frazioni, e mille
diverse genti avean divorato l'impero: il tempo de' Franchi, sotto la
signoria de' Merovingi, è il tempo appunto di maggiore smembramento
e sfacelo; i Barbari fanno della terra a ruffa raffa. Ora quale
smisurata modificazione recar non dovea nello spirito delle popolazioni
germaniche questa creazione per opera d'un sol uomo: d'un impero in
una sola mano? Fu egli, cotesto, spontaneo pensiero di Carlomagno, o
piuttosto gli venne inspirato dagl'intimi suoi legami e dalle continue
sue pratiche coi romani pontefici? Forse che il papato, gran principio
d'unità, abbia voluto imprimer così della natura sua la monarchia
francese? L'instituzione dell'impero d'Occidente fu, sì come pare,
un'ispirazione romana di Adriano e di Leone III papi; ella è cosa
naturale, sì, che in mente a Carlomagno sorgesse il bisogno d'una
dominazion materiale, d'uno spirito di conquista e di preminenza; ma
pure il rinnovamento dell'impero d'Occidente vien da papa Leone III;
l'unità nel governo politico siccome nelle dottrine, fu l'opera di
Roma[207].

Nella città eterna erano surte popolari turbazioni e sedizioni come a'
tempi antichi de' comizii; aveano lor bandiere, e colori differenti,
i quartieri di Roma erano divisi dall'anarchia, e i Transteverini del
ceffo antico, rinovellavano i disordini del Foro. Nè i greci imperatori
erano punto netti di queste guerre civili: spogliati per forza
dell'Italia, essi riconquistar la volean per inganno, onde prezzolavano
il popolo della campagna e dell'antico Lazio per sollevarlo contro i
papi, ed alla morte d'Adriano, la famiglia sua, che era di nobilissima
stirpe romana, non volle riconoscere nè gridare per papa Leone, che
non usciva altrimenti da famiglia patrizia. V'ebbero quindi rumori
e sedizioni nelle piazze pubbliche; il nuovo papa fu tratto pe'
capegli, sottoposto a indegni trattamenti, e gli annali raccontano
che, sottrattosi miracolosamente alla furia di que' comizii, venne a
chiedere aiuto e protezione a Carlomagno.

Egli è a presumere che appunto in siffatta contingenza, il pontefice,
a corroborar la propria autorità sua, concepisse il gran pensiero
di ricostruir l'impero d'Occidente sotto la spada di Carlomagno. La
qual esaltazione alla suprema dignità romana, far maggiore dovea la
grandezza del re de' Franchi, lusingare l'ambizion sua, ornar la sua
porpora e il suo diadema; poichè, come dissi, tutto che da Roma veniva,
avea pe' Barbari stessi un'impronta solenne. Leone lasciò l'Italia per
andare a trovar Carlomagno, e il cronista, conosciuto sotto il nome
di _poeta sassone_, espose quest'abboccamento seguito fra loro nella
città di Paderborna. Chi sa che non fosse appunto fra quelle intimità
che il papa e il re concertassero la politica ricostruzione dell'impero
d'Occidente?

Il poeta sassone ama in quest'occasione di ricordar le tribolazioni
del papa e i disordini di Roma. «In quella che Leone, dal suo palagio
recavasi a piedi alla chiesa di San Lorenzo, il popolo romano,
scagliandosi addosso di lui, l'oppressò di percosse, poi gli cavò gli
occhi e troncò la lingua; se non che Dio gli restituì con un miracolo
la vista e la parola[208]. Dopo di che fuggì dal carcere dove l'avean
chiuso, e si mise in via per venire da Carlomagno a Paderborna,
dov'egli allora trovavasi, mandando innanzi un legato a raccontargli
i mali da lui sofferti, all'udire i quali, Carlo, rattener non potendo
il suo sdegno, tien tosto una concione al suo popolo, per esortarlo a
recare aiuto al pontefice. Nè sì tosto ha egli finito di parlare, che
un lungo fremito si diffonde per l'adunata moltitudine, tutti accorrono
all'armi, e in brevissimo tempo, ecco pronto un formidabile esercito
a pro del pontefice. Carlo intanto scorre lento per mezzo al campo,
protetto il capo da un elmo d'oro, il petto di splendida corazza, e
recato in groppa da un destriero di straordinaria grossezza. Innanzi
al campo si spiegano in folla i sacerdoti partiti in tre schiere,
co' sacri vessilli della croce in fronte, e tutti, cherici e laici,
aspettano impazienti il pontefice. Odesi quindi tosto ch'ei s'avanza
in compagnia di Pipino, e Carlo allora fa formare un gran cerchio,
divide il suo campo in forma di città, e collocando sè stesso nel
mezzo, attende lieto l'arrivo del pontefice; egli sopravanza con l'alta
sua statura quanti gli sono d'intorno, e domina tutto il popolo. Ma
già il papa giunge alle prime schiere, le cui vesti, la lingua, gli
ornamenti e l'armi diverse lo riempiono di stupore[209]; eran esse
le schiere formate coi soldati venuti da tutte le parti del mondo.
Carlo affrettasi tosto d'andarlo a salutare con gran riverenza, ed
ei lo abbraccia e bacia in bocca, si stringon per mano e camminano a
pari, framezzando di cortesi parole i loro discorsi. Tutto l'esercito
si prostra per tre volte dinanzi al sommo pontefice; anche il
minuto popolo per tre volte curvasi nella polvere a' piedi suoi, ed
altrettante il papa innalza a Dio mentalmente le sue preghiere pel
popolo stesso. Giunti il re e il papa in mezzo al cerchio, parlan fra
loro di cose diverse; Carlo vuol sapere i mali patiti dal venerabil
prelato, ed a grandissimo suo stupore intende com'egli ha ricuperato
gli occhi e la lingua, strappatigli da un empio popolazzo. S'avviano
di poi verso il tempio, dove sulla soglia i sacerdoti intuonano un
inno di grazie in lode del Creatore; il popolo acclama, mentre passa,
il pontefice, ed innalza la sua gran voce fino alla volta de' cieli.
Condotto da Carlo, l'apostolo entra finalmente nel tempio, e vi celebra
con l'usata pompa il divin sacrifizio; dopo del quale il re induce
Leone a seguirlo nel suo palazzo, e in quella magnifica sede, con
pareti tutte addobbate di tappezzerie dipinte e sedili tutti splendenti
d'oro e di porpora, godono infinite e svariatissime delizie; poi
comincia il convito, aspettando già sulle mense il falerno in vasi
d'argento. Carlo e Leone mangiano e bevono insieme, poi, dopo il pasto,
il pio re colma l'ospite suo di magnifici presenti, e si ritrae alle
sue stanze, intantochè il sommo pontefice riacquista il suo campo. Tale
si fu l'accoglimento che Carlo fece a Leone in tempo che quest'ultimo
fuggiva dai Romani e dalla patria.

«Dopo questo solenne abboccamento, Carlo passa le Alpi seguito da' suoi
leudi e da alcune migliaia di lance; visita Milano, Ravenna, Rimini,
Pavia, nè guari va che le bandiere sue si spiegano nella campagna
di Roma, e ch'ei saluta da lunge le mura della città. Investito,
com'egli è, della dignità di patrizio, i senatori, i tribuni, i comizi
vengono ad incontrarlo, e l'accolgono con tutte le pompe dell'antica
Roma e della Chiesa. Egli è ivi come arbitro sovrano; papa, vescovi,
patrizii e plebe a lui ricorrono per ottener giustizia e ragione; egli
sentenziar dee sulle sanguinose questioni che dividevano papa Leone
ed i patrizi di Roma. Carlomagno ascende dunque il tribunale degli
antichi pretori[210]; Leone, accusato di colpe segrete, protesta con
solenne giuramento dell'intera innocenza sua, e la sentenza ricade
addosso de' suoi accusatori. Il papa venne quindi esaltato e condotto
processionalmente alle basiliche, dov'egli inginocchiossi dinanzi al re
de' Franchi, figliuol di Pipino, protettor del triregno[211].»

Le feste di Natale eran vicine, solennità della Chiesa cristiana che
Carlomagno godea di celebrar, come la Pasqua, nei monasteri o nelle
basiliche, e la festa del Natale era ancor più dell'altre magnifica,
perchè a que' tempi da essa principiava l'anno, e il popolo a turbe
correva alle chiese, chè la nascita di Cristo, la risurrezion del mondo
apriva le porte del nuovo anno. Al tocco della campana che suonò l'ora
dei pastori sul monte, Carlomagno recossi alla basilica di San Giovanni
Laterano, ove celebravasi, dopo mattutino, la messa del presepio, con
tutte le pompe del pontificato; l'altare fumava innanzi, e le croci
greche e latine risplendevano in mezzo ai piviali e alle vesti dorate
dei vescovi e dei diaconi. Carlomagno pregava Dio, inginocchiato
dinanzi alle reliquie, quando il popolo, agitato come l'onda del mare,
proruppe in acclamazioni, e mille voci si confusero per esaltare
il gran re dei Franchi, e gridarlo imperatore. Nel santo giorno in
cui nacque il Signore, dice Eginardo, mentre Carlo, assistendo alla
messa, levavasi da orare dinanzi all'altare del beato Pietro apostolo,
papa Leone gli pose in capo una corona, e tutto il popolo romano si
fece a gridare: _Vita e vittoria a Carlo Augusto, coronato da Dio
grande e pacifico imperatore de' Romani!_ Dopo l'elevazione fu quindi
adorato dal pontefice, secondo la consuetudine praticata co' principi
anticamente, e lasciato il nome di patrizio, fu chiamato imperatore ed
augusto.

Così, in quella solennità del Natale, giorno in cui nacque il Redentore
del mondo, ristaurato fu l'impero d'Occidente. Ma il pensiero ne
veniva di lunga mano; il patriziato altro non era che una preparazione
all'impero, ed i papi che avean bisogno d'un protettore, d'un aiuto
per difenderli contro gl'imperatori d'Oriente, esaltarono Carlomagno,
contrapponendo così spada a spada, sì che Leone non aveva oramai più
da temer i sediziosi Romani nè gl'imperatori d'Oriente, che agognavano
pur sempre l'Italia. Una specie di patto fermossi tra gl'imperatori
d'Occidente e i pontefici di Roma, conforme si vede nel gran mosaico
del palazzo di Laterano, dove Leone e Carlomagno a ginocchio si pongono
entrambi sotto la comun tutela di San Pietro[212].

Carlomagno, innalzato all'impero, ricolmò de' suoi doni la Chiesa
romana; ornò le arche benedette di pietre preziose e di sfolgoranti
gioielli, nè gli annalisti del pontificato si scordano di enumerar
le croci fregiate d'amatiste dal nuovo Augusto donate alle basiliche
cristiane, e ci furon tavole d'argento e bacili o patene d'oro, ed
un calice grandissimo destinato a distribuire al popolo il sangue di
Cristo e una croce sterminata adorna di giacinti, belli come le viole
di primavera. Una medaglia pur fu coniata per tramandare ai posteri
più lontani la memoria della instituzion dell'impero d'Occidente,
pur sempre durando tra l'altre, anche la consuetudine numismatica di
Roma. Da una parte ci si vede il simbolo della improvvisa esaltazione
di Carlomagno alla suprema dignità imperiale, e v'è incastrata
l'effigie del vecchio imperatore co' suoi maschi e marziali lineamenti,
qualificatovi per nostro signore, _Dominus noster_; dall'altra parte
si vede la città di Roma con l'antiche sue mura e coll'iscrizione
in caratteri maiuscoli, _Renovatio Imperii_. Ad attestar poi con
più magnificenza lo stabilimento del nuovo impero e la preminenza
dell'autorità sua, Carlomagno, il grande edificator di monumenti
pubblici, fabbricar fece, in Roma, ad imitazione dei Cesari, un palazzo
dove tenere udienza e ragione. Quind'innanzi tutto si scrive sotto
la data dell'impero, più non si parla di Carlo imperatore, se non
co' titoli di signore e d'augusto, e patrizii e comizii lo acclamano
lor sovrano e lor Cesare. Com'egli ebbe dato assetto alle cose della
nuova podestà sua, ripassò le Alpi a riveder le antiche foreste della
Germania.

Cotesto rinnovamento dell'imperio romano nei termini antichi imprime
d'ora innanzi una gran forma d'unità all'amministrazione delle terre
conquistate da Carlomagno. Sotto gli auspizi del suo scettro e della
porpora imperiale, due regni son già fondati, l'Aquitania e l'Italia,
i quali compongono, come se tu dicessi, il primo grado di quella
gerarchia che d'ora innanzi darà forma all'impero d'Occidente: due re
sotto lo scettro augustale, poi i popoli tributari che vivono nelle
marche e frontiere, e i grandi feudatari, specie di vassalli lontani
sotto l'imperial giurisdizione, come sono i duchi di Baviera, del
Friuli e di Benevento. Questo modo d'amministrazione, che vien quindi
ordinandosi e pigliando forme regolari, addita nel nuovo imperatore un
alto intelletto, però che la sua gerarchia poggia sopra tre principali
ordini di uffiziali che ricevono comandi immediati dal capo supremo
dello Stato. I primi risiedono stabilmente in una città, e magistrati
civili in uno e militari, traggon l'origin loro dalle forme romane,
con titolo, quasi dappertutto, di conti (_comites_), e amministrano la
giustizia, pigliano le armi quando n'è d'uopo a respingere il nemico
od a procedere innanzi alla conquista, di natura tuttavia più civile
che militare. I secondi, che governano le marche sotto il titolo di
capi e marchesi, hanno all'incontro un mandato militare più che una
magistratura[213]; e sono il tipo d'Orlando e d'Uggiero il Danese.
Risiedono essi alle frontiere, in faccia alle popolazioni barbare che
potrebber disertare l'impero, ed accampano a guisa de' centurioni e
tribuni che comandavan le legioni sugli ultimi confini dell'impero.
Finalmente v'ha una terza dignità di particolar istituzione dei
Carolingi, senza nulla di permanente, nulla di stabile, ma sempre
errante, dir vogliamo i _missi dominici_, che interpreti delle
istruzioni imperiali, or si recano in un distretto, ora in una città,
in sè congiungono tutti i poteri, radunano i comizii o gli eserciti,
presiedono le istituzioni municipali o i consessi che tengono ad
ogni tornar di stagione i magistrati delle città, gli uomini liberi,
i possessori delle terre, tutti quelli insomma che hanno obbligo
di servitù verso la corona. Il ministero dei _missi dominici_, come
vedremo, sta in cima di tutti gli altri.

Al tutto amministrativo è quest'ordinamento dell'impero di Carlomagno;
re o imperator ch'egli sia, e' conserva pur sempre e mantiene le
instituzioni inerenti ai costumi ed alle consuetudini germaniche; ci
vorrebbe in vero una grande smania di classificare a voler trovare
principii regolari nella congregazion delle assemblee de' campi di
marzo o di maggio; delle quali troppo s'è magnificata l'importanza,
quando altro non erano, aggreggiate intorno ai re carolingi, che
consessi militari e adunanze tumultuose, che venivano chiamate
dall'imperatore a deliberar insieme intorno a questo o quel soggetto
da lui medesimo proposto[214]. Quando trattavasi d'una spedizione
militare a cui muover dovessero migliaia di lancie, allora spettava ai
leudi ed ai possessori delle terre feudali l'accorrere al campo per
marciar sotto il gonfalone del loro signore; quand'era a conquistar
nuove terre e a fondar una signoria, ogni leudo montava a cavallo,
seguito dalla sua gente, il perchè siffatte assemblee, che prima
tenevansi al principiar di marzo, furono prorogate fino al maggio; chè
se il sole di marzo era languido, i foraggi scarseggiavano con danno
de' cavalli, laddove in maggio i prati eran fioriti, e poteasi stare
attendati in mezzo alla campagna. In queste adunate non si discuteva,
ma deliberavasi per acclamazione; l'imperatore diceva: «Fedeli miei, ho
risoluto questa o quella spedizione, in Ispagna o al di là delle Alpi,
contro gli Unni o gli Avari» ed i leudi a gridare: «Noi ti seguiremo,
_rex_ o _imperator!_» La spedizione era quindi tosto apparecchiata, e
pronto il sussidio militare promesso per acclamazione nelle diete, e
poche settimane appresso ella movea alla conquista.

Quand'era a trattarsi d'un giudizio civile, perchè l'assemblea del
mese di marzo o di maggio pronunziava pur sentenze di condanna e
d'assoluzione, convocavasi la medesima dieta; se non che composta di
leudi attempati, non atti più a marciar con le spedizioni militari,
di vescovi e di cherici, e tenevasi, a tempi non certi, qua e là,
ora in un castello, ora in un podere del patrimonio reale in mezzo
a qualche foresta. L'accusato compariva, come vedemmo far Tassillone
duca di Baviera, con dimessa e mesta fronte dinanzi a' suoi pari, i
quali lo interrogavano, lo stringevano, e la dieta così composta avea
facoltà di deporre un leudo, un conte, un duca ed anco un sovrano, e
di confinarlo in un monastero. In mezzo a queste diete di vescovi e di
cherici, Carlomagno dettava pure i suoi capitolari[215], grandi forme
legislative di quei tempi, mescuglio, confuso anzichenò, di provvisioni
civili ed ecclesiastiche, e per le quali era necessario il concorso
della forza materiale e della forza morale. I capitolari sono come
il ritratto dello spirito e della tendenza di quelle diete, tuttavia
superstiti nel diritto pubblico della Germania, dove principalmente son
da rintracciare le orme di Carlo imperatore, dove tutto si riferisce a
questa grande stampa d'uomo. In Francia, all'incontro, non n'abbiamo
che lievi vestigia, a segno che gli editti della terza schiatta
non tolgono quasi più nulla dai capitolari[216]; l'epoca importante
di Carlomagno è il passar suo dal regno diviso al regno unito, da
quest'ultimo al patriziato, e dal patriziato all'impero. Ma fin qui
tutto è guerra e conquista, chè l'ordinamento civile e politico solo
avvien quando la podestà è ben ferma, e ci convien vivere prima di
studiare e assegnare le condizioni della vita.




CAPITOLO XVI.

ULTIMO PERIODO E CONSOLIDAZIONE DELLA CONQUISTA CAROLINGICA.

  Cambiamento nello spirito delle guerre. — Termine della conquista.
  — Raffrenamenti. — Solerzia inaudita di Carlomagno. — Suoi viaggi
  al settentrione e al mezzogiorno. — Vigilanza dei campi. — I
  Sassoni. — Moti loro e sedizioni. — Entrano in campo i Danesi. —
  Cambiamenti nei mezzi militari. — Forza marittima. — Punto debole
  dell'Impero di Carlomagno. — I Saracini. — Le frontiere dell'Ebro.
  — Lodovico d'Aquitania in Ispagna. — Apparizion dei Mori d'Africa.
  — Flotte saracine al mezzogiorno, e flotte danesi al settentrione.
  — Raffrenamento in Italia. — I popoli delle montagne e della
  Puglia. — Ricapitolazione generale e ordine cronologico delle
  guerre e delle conquiste. — Per qual cagione le non potevan durare.
  — Azione e riazione. — Accoramento di Carlomagno sul destino
  avvenire dell'opera sua.

790 — 814.


Il principio di Carlomagno fu, come vedemmo, un patrimonio in comune, e
quasi confuso col fratel suo Carlomanno; ma quale smisurato avanzamento
fu quindi il suo! però che eccolo imperator di Occidente, con la
porpora e gli onori dei Cesari e la corona d'Italia! Signor quasi
barbaro testè di alcune tribù di Franchi, egli ha rimesso in piedi
l'antico impero, e i Romani l'hanno gridato Augusto, a gloria e trionfo
suo! Egli ha seguito in ciò la naturale inclinazione e tendenza dei
suoi predecessori: le dignità dell'antica Roma allettan pur sempre
quei popoli conquistatori; Pipino e Carlomagno furon prima patrizii;
poi il patrizio divenne imperatore[217], in quella guisa che Augusto
fu consolo e dittatore prima d'assumere il titolo d'_imperator_. Così
tuttavia splendeva la memoria di quest'impero già spento; i re, a
simiglianza di Clodoveo, chinavano la fronte dinanzi alle rimembranze
della civiltà, ed a quel modo che lo sposo di Clotilde s'era fatto
romano, accettando il cristianesimo, così Carlomagno faceasi romano
accettando la porpora degli imperatori.

Ma l'opera non è altrimenti compiuta; chè una dignità, per ben grande
ch'ella sia, non vale a porger la forza materiale, quand'è a condurre
e governar le tribù erranti; fatiche ci vogliono e continui sudori;
ci vuole il capitanato della guerra con tutta la podestà sua, nè un
manto, sia pur di porpora e d'oro, ci dà punto d'autorità sui nostri
compagni di guerra. Chi è nato dall'armi dee mantenersi con l'armi,
e ad un conquistatore non è conceduto fermarsi a mezzo. Frequente è
il rimprovero d'ambizione a coloro che si gittano per questa via di
rischi e di gloria; ma per essi la guerra divien necessità: i capi,
che accomunaron con essi il pericolo, sono insofferenti del riposo
e dell'ozio infruttifero; e dopo, una vittoria si vuol guidarli ad
un'altra, chè una generazione non muta così a ogni poco; nata tra
'l ferro, del ferro si piace, e più che altro è a lei necessario il
trambusto delle battaglie. Onde Carlomagno, al par di tutti gli altri
conquistatori, comprimer non potea quel mare in tempesta, costretto a
soddisfar le giuste ambizioni dei guerrieri che seguito l'aveano nelle
conquiste; egli avea fatto bollire il sangue negli umani cervelli, nè
or lo poteva a grado suo racchetare. La necessaria condizion sua era
quella di guerreggiare e di vincere, come fatto avean Carlo Martello e
Pipino; tale il duro retaggio suo.

E non pertanto intorno a questo tempo nuova indole pigliar sembrano le
spedizioni militari di Carlomagno. Di terre non ha difetto, chè anzi
ne possiede il suo bisogno per un'estensione di parecchie migliaia
di leghe quadrate, ed a legger la geografia dell'edifizio carolino,
si vede che le frontiere sue sono più ampie dell'impero occidentale
d'Onorio, e si perdono e confondono in mezzo alle popolazioni
germaniche, non mai vinte da Roma. Egli non ha dunque bisogno più
d'ampliar questa già sterminata estensione di territorio, ma sì solo
di tenerla nello stato d'ubbidienza e di reprimere le sue sedizioni.
La guerra cangia quindi d'aspetto, più non si combatte per conquistare
e aggiunger nuovi dominii agli antichi, chè l'impero è già sì vasto da
saziar qualunque ambizione: la Francia nei termini d'oggidì, poi una
gran parte della Germania, poi l'Italia, poi la Spagna fino all'Ebro;
che si può desiderare di più? Ma questi territorii sono abitati da
popoli riottosi ed indomiti, onde si vuole aver sempre l'occhio aperto
su loro e assoggettarli all'ordine, alla gerarchia; questo si è d'ora
innanzi l'intento gravissimo della faccenda caroliniana.

Re o imperator ch'egli fosse, quasi in ogni luogo instituì conti e
governatori delle marche e frontiere, i quali sono come capi degli
accampamenti militari, e si alloggiano all'estremità dei confini con
numerose bande di soldati franchi, germani, lombardi, tutti elementi
che l'imperatore adopera nella conquista; ivi edificano borghi e
villaggi ed alcuni hanno terre, cui fan coltivar da coloni militari,
a imitazion di Roma, quando le legioni rizzavano città ed are in
onore d'Augusto e di Tiberio. Cotesti conti e governatori richiedono
un'attentissima vigilanza del padrone, ond'è che Carlomagno non ha
un momento mai di riposo, nè può averlo, chè il sonno non è fatto
pe' fondatori delle grandi istituzioni. Cosa veramente stupenda
e meravigliosa, chi legge le croniche di quei tempi, è questa
incomprensibile solerzia dell'imperatore, anche attempato; egli è
da per tutto; i suoi capitolari son promulgati dai Pirenei fino alle
frontiere della Frisia e della Gotlandia; pellegrino com'egli è della
gloria, non prende sosta, e corre a tener suoi parlamenti militari
dall'una all'altra regione; e chi badi alla difficoltà delle vie di
comunicazione a quei tempi, avrà certo per miracolosa nella vita di
Carlomagno quest'alacrità sua.

In questi viaggi, ch'ei facea cavalcando, non andava però solo, chè
dopo di lui venivano grosse schiere di lance, le quali seguivano
il signor loro alla guerra e alle diete, che tener si solean quasi
sempre in sulle frontiere, affin d'indi più prontamente scagliarsi sui
popoli da serbare in devozione. Se non che in breve il carico suo si
fece talmente greve, che ei si tolse ad aiuto i due suoi figliuoli,
Lodovico[218] e Pipino: confidando all'uno le guerre d'Aquitania, le
spedizioni in Ispagna, il raffrenare i Saracini, la parte meridionale
dell'impero, con l'appoggio dei conti franchi da lui deputati a
guidarlo; all'altro, le guerre di Pannonia e di Baviera, pur sempre
con l'appoggio dei conti franchi e di Adalardo, abate di Corvia, figlio
del conte Bernardo, datogli a guida[219]. Egli, come re e imperatore,
serbava per sè le spedizioni di Sassonia, che, siccome pare, a lui più
gradivano, forse perchè le vedea più difficili e più minaccevoli per
le frontiere dell'Austrasia; e ad esse moveva in persona, insiem col
diletto suo bastardo Carlo o Carlotto. Le fatiche non lo trattengono,
e sia ch'ei vada cacciando nelle Ardenne, o per la Selva Nera, o
ch'ei venga nell'inverno a riscaldar le intirizzite sue membra nei
tepidi lavacri d'Aquisgrana, ei pensa pur sempre e dispone le sue
forti spedizioni sulle rive dell'Elba e del Veser, spedizioni rese
indispensabili dalle incessanti sollevazioni dei Sassoni.

Agevol cosa è seguire e abbracciar, nel periodo carolingico, le
guerre di conquista, però ch'elle sporgono fuori dal tutto. Altre
spedizioni ci sono che si diramano a guisa di maestose fiumane, e
son quelle di Lombardia, di Sassonia e di Spagna, delle quali si
può vedere il principio, il mezzo ed il fine, con l'aiuto delle
cronache; ed hanno tutte e tre un colorito sì proprio che servir
potrebbono di argomento a grandi epopee. Altrettanto non è a dirsi
di quelle, che chiamar si possono guerre di raffrenamenti militari,
operate da Carlomagno su tutta la superficie del vasto impero suo; gli
eserciti suoi più non traboccano al di fuori, ma girano per le terre
acquistate a tener in dovere le popolazioni; nè i parlamenti son più
convocati per iscagliarsi sulle lontane contrade fin oltre i termini
dell'incivilimento, ma sì per serbare in obbedienza le già sottomesse.
La storia di queste oscure guerre, appena accennata, è tal che non
viene sotto la mano a metterla per tempo e per ordine, e tuttavia le
cronache ne son piene, e formano episodii, qual più e qual men curioso
nella vita del sovrano. Quei conti che vedete accampar sulle marche
o frontiere, han per uffizio di reprimere i Sassoni, i Bretoni, i
Saracini e i Visigoti di Spagna, i Longobardi e i Greci d'Italia; ogni
volta che questi popoli non vogliono ubbidire, non pagano i tributi,
o negano il servizio militare, essi conti si precipitano sul loro
territorio, e spengono le ribellioni nel sangue.

La parte epica della guerra ebbe termine con Vittichindo, e la
conversione di questo capitano, la fede e l'omaggio da lui prestati,
operarono un notabil cangiamento nello stato politico e militare dei
Sassoni; essi non han più questa grande individualità intorno a cui
raccogliersi; già ci son conti belli e stabiliti, ed i vescovi a lato
dei conti, i primi con la forza militare, i secondi con la podestà
coercitiva e morale; gli uni sopravveggono le tribù, gli altri le
istruiscono e aggentiliscono. I quali due ordini sono validi sì, ma
pur niente ancora risolvono, però che lo spirito sedizioso, inquieto
dei Sassoni continuamente si manifesta, e le croniche il dicono ad ogni
tratto; in prova ecco quanto leggesi negli annali contemporanei, sette
anni e non più dopo la conversione di Vittichindo (793): «Mentre il re
facea pensiero di terminar la guerra incominciata, ed avea deliberato
d'invader di nuovo la Pannonia, gli venne avviso come le milizie
condotte dal conte Teodorico, erano state sorprese e tagliate a pezzi
dai Sassoni, vicino a Rastringen sul Veser. Saputo questo il re, ma
dissimulando la gravità del male, rinunziò all'impresa di Pannonia
(794). Il re deliberossi di assaltar la Sassonia con un esercito
diviso in modo che egli stesso v'entrasse con una metà di quello per
la parte meridionale, mentre che suo figlio Carlo[220] passando il Reno
a Colonia, vi penetrasse con l'altra metà per la parte occidentale. Il
qual disegno gli venne compiuto non ostante che i Sassoni, fatta fronte
a Sinfeld, ivi aspettassero il re per combatterlo. Ma poi disperatisi
della vittoria, che pur dianzi tenevano vanamente per sicura, si
arresero a discrezione, e vinti senza colpo tirare, si sottomisero,
dando statichi, e giurando solennemente fedeltà ed obbedienza. (795)
Quantunque i Sassoni avessero, l'anno scorso, dato statichi, e prestato
ogni sorte di giuramento ad essi imposto, il re, non dimentico della
perfidia loro, tenne, secondo le forme, la dieta generale nel palazzo
di Kuffenstein, a riva del Meno, oltre il Reno, rimpetto a Magonza.
Egli entrò quindi in Sassonia con l'oste sua, e la corse quasi tutta,
predandola; poi giunto a Bardenvig, vi rizzò il suo campo ad aspettar
l'arrivo degli Schiavoni, a cui aveva dato ordine di venire; ma avuto
avviso che Vilzano, re degli Obotriti, nel passar l'Elba era caduto
negli agguati dei Sassoni a lui tesi presso quel fiume, ed era stato
morto da essi: questa perfidia aggiunse nell'animo del re nuovo stimolo
ad assaltar, più presto che potesse, i nemici, e nuova ira contro
quella misleale nazione. Diede il guasto ad una gran parte del paese,
ebbe gli statichi da lui richiesti, e ritornossene in Francia. (796)
Il re assaltò in persona la Sassonia con l'oste dei Franchi, e dato
il guasto ad una gran parte del paese, tornò a passar l'inverno al
palazzo suo d'Aquisgrana. (797) Il re entrò in Sassonia per conculcar
l'orgoglio di quel popolo infido, nè si fermò prima di aver corso tutto
il paese, perch'egli si spinse fino agli ultimi confini, al luogo dove
la Sassonia è bagnata dall'Oceano, tra l'Elba ed il Veser. (798) Il
re, forte adirato conto i Sassoni, perchè aveano morto Gotscalco, uno
de' suoi uffiziali, e parecchi altri conti, ch'ei mandava a Sigifredo
re dei Dani, raccolse l'esercito suo nel luogo chiamato Minden[221],
e posto il campo sulle rive del Veser, assalì i felloni che avean
rotta la fede, e vendicando la morte de' suoi inviati, mise a ferro
ed a fuoco tutta la parte della Sassonia che giace tra l'Elba ed il
Veser. (799) Il re tenne il suo general parlamento a Lippenheim,
presso il Reno; varcò questo fiume, con tutta l'oste, si condusse
fino a Paderborna, dove pose il campo, ed ivi aspettò l'arrivo di papa
Leone, che veniva alla sua volta. Intanto mandò suo figlio Carlo verso
l'Elba, con una parte dell'esercito, per dare assetto a certe bisogna
fra i Vilzi e gli Obotriti, e ricevere in fede alcuni Sassoni del
settentrione. (803) Il re, durante la state, attese a cacciar nelle
Ardenne, mandò un esercito in Sassonia, e fece dare il guasto a quel
paese fino al di là dell'Elba. (804) L'imperatore passò l'inverno ad
Aquisgrana; al ritornar della state condusse un esercito in Sassonia, e
trasportati in Francia tutti i Sassoni che abitavano oltre l'Elba, con
le loro donne e fanciulli, donò il paese loro agli Obotriti».

Tale si era l'usanza delle nazioni conquistatrici; la terra non era
per esse altro che una passeggera possessione, ed a somiglianza delle
tribù tartare, non aveano mai territorio stabile: lo tenevano finchè
avean la forza in mano, e quando un altro vincitore se ne impadroniva,
o erano da lui ridotti in servitù, o dispersi in altri paesi, od egli
dava la terra conquistata ad altre tribù, alla foggia degli Egizii
o dei Sirii. Le nuove guerre sassoniche, quali ci son dalle croniche
narrate, non hanno cosa più che somigli alle prime e potenti spedizioni
guidate da Carlomagno; quando Vittichindo capitanava quella gran
militare confederazione. Alla conversione di questo valoroso capo parve
andarne in dissoluzione quella soldatesca repubblica; nè più vediam la
massa intera dei Sassoni accorrer dalle rive dell'Elba e del Veser per
combatter Carlomagno ed i Franchi, ma solo alcune sparse tribù venir
l'una dopo l'altra ribellanti a combattere contro l'imperatore, come se
si confidasser di logorarlo così e spossarlo nella canuta età sua.

Questa guerra vien terminata con un partito da fiero conquistatore, il
dispergimento delle tribù militari della Sassonia, alcune delle quali
vanno a congiungersi coi Danesi, per indi tornar, pochi anni appresso,
ai danni dell'impero carolingico[222], mentre le altre sono come vane
spoglie trapiantate sullo stesso territorio dei Franchi, tanto che
dir si può i trentatrè anni delle guerre di Carlomagno contro quelle
popolazioni, aver avuto per risultamento l'esterminio per le armi, per
la cattività o per la fuga dei fieri e generosi Sassoni.

Nel corso delle quali guerre ha pur principio lo scontro di Carlomagno
cogli Scandinavi, e in ispezialtà coi Danesi che abitavano la quasi
che isola della Giutlandia, ed erano governati da un re, chiamato
dalle cronache Sigifredo, il fido amico e aiutatore in guerra di
Vittichindo. La Giutlandia era, siccome la Lombardia, il rifugio di
tutti i malcontenti dell'impero, di chiunque volea sottrarsi alla man
grifagna e ponderosa di Carlomagno, nè i Sassoni sì intrepidi furono e
sì pronti a correre a ricorrer sulle terre dei Franchi se non perchè
avean la spalla dietro dei Dani e di tutta la gente scandinava. Ogni
volta che essi s'arretrano innanzi alla possa dell'imperatore, ecco
avanzarsi come ausiliarii i Danesi, però che le terre loro sono in
pericolo, onde i conti franchi, stanziati da Carlomagno a difender le
marche e frontiere, vanno a rizzar loro accampamenti fin sulla terra
scandinava. Le cronache fanno spesso anche menzione di quel Gottifredo
che regnava sopra i Danesi, e qui pure bene sta di recar le relazioni
di quel buon tempo antico. «(804) Gottifredo, re dei Dani, venne con
un'armata navale e tutta la cavalleria del suo reame al luogo chiamato
Schleswig, sui confini delle sue terre e della Sassonia, e promise di
recarsi ad un parlamento coll'imperatore, ma impauritone dal consiglio
de' suoi, non venne innanzi più di così, ed acconsentì per ambasciadori
a quanto da lui si volle. L'imperatore, fermatosi vicino all'Elba,
gli avea spedito suoi mandati affinchè restituisse i disertori. (808)
All'entrar della primavera, avendo l'imperatore avuto avviso che
Gottifredo, re dei Dani, era entrato con sua oste nelle terre degli
Obotriti, inviò, con grosso nerbo di genti franche e sassoni, all'Elba,
Carlo suo figlio, con commissione di opporsi a quello stolto re, se
osasse trapassare i confini della Sassonia; se non che costui dimorato
pochi giorni su quelle rive, ed assediata e presa qualche fortezza
agli Schiavi, se ne tornò a casa con gran perdita de' suoi. (809)
Gottifredo, re dei Dani, mandò certi mercatanti dicendo all'imperatore
aver udito ch'egli era contro di lui adirato, per cagion dell'esercito
da sè condotto l'anno innanzi nelle terre degli Obotriti a vendicar le
proprie offese; però volere scusarsi dell'imputazion fattagli d'aver
lui primo rotto i patti, e chiedere che si tenga, al di qua dell'Elba,
e sui confini del suo regno, un congresso dei conti dell'imperatore
e de' suoi, affinchè si ponga di reciproco accordo rimedio alle cose
fatte. L'imperatore accolse la dimanda, e il congresso coi grandi
della Dania fu tenuto nel luogo appellato Badenstein. Quivi furon
recate innanzi da un parte e dall'altra molte bisogna, e l'adunanza fu
sciolta senza nulla conchiuder di proposito. L'imperatore, avuta quindi
a più d'un segno certezza dell'ardire e della tracotanza del re dei
Dani, ordinò di edificare una città al di qua dell'Elba e stanziarvi
un presidio franco; al qual uopo fatta leva di gente in Gallia ed
in Germania, la fornì d'armi e d'altre munizioni, dando ordine che
fosse per la via della Frisia condotta al luogo assegnato. Intanto
Trasicone, duca degli Obotriti, veniva a tradimento ucciso nel porto di
Revich dalla gente di Gottifredo. Determinato il luogo dove rizzar la
città, l'imperatore diè il carico di questa bisogna al conte Egberto,
commettendogli di passar l'Elba, ed occupar quel terreno che giace
sulla riva della Stura, e porta il nome di Esselfeld. Egberto e i conti
sassoni ne preser possesso verso il mezzo di marzo, e cominciarono a
fortificarlo. (810) L'imperatore, stando in Aquisgrana, meditava una
spedizione contro Gottifredo, quando appunto gli giunse repentinamente
avviso, come un'armata di duecento navi, venuta dal paese dei Normanni,
avea approdato in Frisia, e dato il guasto a tutte le isole adiacenti
e alle terre littorali, e come poi, penetrata in terra ferma, era già
venuta tre volte alle mani co' Frisoni, i quali avuta la peggio, erano
stati sottoposti a tributo, e seppe di più ch'essi avean già sotto
questo nome pagato cento libbre d'argento, e che il re Gottifredo
era dopo tutto questo ritornato al suo paese. La qual novella irritò
siffattamente l'imperatore, ch'egli spedì legati per tutte le parti
a raccogliere un esercito, ed egli stesso recossi immantinente alle
navi, e varcato il Reno al luogo chiamato Lippenheim, deliberò d'ivi
aspettar le milizie che ancor non erano arrivate. Raccolta indi l'oste,
si condusse, quanto più prestamente potè, sul fiume Aller, e rizzò il
suo campo vicino al luogo dove questo si versa nel Veser, aspettando
colà l'esito delle braverie di Gottifredo; però che costui, montato in
superbia e tenendosi stoltamente sicuro della vittoria, vantavasi di
voler misurarsi coll'imperatore. Ma dimoratosi quest'ultimo per alcun
tempo nel detto luogo, ebbe avviso come la flotta che avea predata la
Frisia, era tornata in Dania, e come il re Gottifredo era stato ucciso
da uno de' suoi.»

Questi moti dei Danesi già davan molto da pensar all'imperatore,
il quale fin da ora si studia di frenarli all'Elba, ponendovi un
antiguardo d'alcune migliaia di lance, e facendo sulle frontiere
accampare i conti sassoni a lui devoti, certo così di porre un
argine alle correrie loro. Ma con quell'occhio suo che tutto vedeva
e abbracciava, Carlomagno ha scorto che i mezzi militari, tanto per
l'assalto come per la difesa, vogliono essere mutati, e dando maggior
ampiezza alla guerra territoriale, varca i monti, i fiumi e le contrade
più lontane, e imita i Romani così nella composizione degli eserciti
come nelle marcie e contrommarcie loro. Se non che le irruzioni dei
Danesi vengono a mutar gli elementi della guerra, chè essi non son già
solamente valorosi soldati sul campo di battaglia, come i Sassoni,
ma, insiem con tutte le altre nazioni scandinave, si dan con ardore
alle spedizioni marittime, e hanno flotte e migliaia di navigli che
trasportano arditamente grosse schiere d'armati sulle spiaggie più
lontane, come si vide nella conquista della Gran Bretagna.

Carlomagno ben sa che quella è la parte da cui l'impero suo può esser
ferito; egli ha sempre combattuto in istrette ordinanze sulla soda
terra, e i suoi conti guidar sanno boschi di lance e cavalli bardati di
ferro, ma questo non vale a fermar le spedizioni marittime. Che opporre
a quella gente quand'ella si presenterà sulle spiaggie della Frisia e
della Neustria?[223] No, non v'è modo a combatter contro queste flotte
che penetreranno da tutte le parti; l'impero suo è simile ad un uomo
tutto loricato di ferro, colto nella giuntura del cosciale, e a leone
che indarno rugge e si dibatte quand'ha il pungolo della vespa entro le
carni. Carlo è già troppo innanzi negli anni per creare una marineria;
ci si prova, ma invano; quest'è il motivo onde tanto si accora sul
destino avvenire dell'impero suo ogni volta ch'ei vede in mare il
naviglio danese, chè ognun di noi è conscio dentro di sè delle cagioni
che distruggeranno un dì l'opera sua.

Lo stesso modo di coazione e raffrenamento copre tutta la frontiera
dell'impero, così a ostro come a settentrione; sol Carlomagno a sè
riserba il carico di ridurre i Sassoni e i Danesi, e muove a questa
guerra con la sua gente più bellicosa e col caro suo figliuolo
Carlotto, quel Carlotto sprezzato dalla baronia, e dalle canzoni
eroiche tanto svilito, confidando nel tempo medesimo a Lodovico re
d'Aquitania quanto è da fare nelle provincie meridionali. Nella
spedizione ch'ebbe per termine la funesta rotta di Roncisvalle,
Carlomagno ebbe a combattere due grandi popolazioni, l'una disgiunta
dall'altra; prima i Saracini o Infedeli, che avean varcato i Pirenei;
poi quell'indomita schiatta de' Guasconi, che celebrò gloriando il
fatto di Roncisvalle. E' pare anche fuor di dubbio che la più parte
de' Visigoti, onde componevasi la popolazione della Spagna, si fosse
disaffezionata al dominio dei Franchi e principalmente dalla stirpe
austrasia. Ci erano gelosie naturali e nimicizie di razza, e i Goti
accostavansi per via di nozze ai Musulmani[224]. Lodovico trovavasi
dunque aver questi tre popoli a fronte, quando suo padre gli confidò
il governo e il regno dell'Aquitania, sotto la tutela dei conti e
governatori delle marche, quasi tutti d'origine franca.

Con l'unica spedizione che fece Carlomagno oltre i Pirenei, prima di
cinger la corona imperiale, non avea portato il suo dominio più in
di là dell'Ebro; ben è vero che i romanzi della cavalleria fingono
la conquista feudale in lui di tutta la Spagna fino a Cadice e al
Portogallo (_portus Galliæ_); ma essa non oltrepassò Saragozza e
Pamplona. Su quella meridional frontiera venne quindi instituita
una specie di reggimento feudale, pur sempre foggiato sulla forma
romana dei campi militari; furon creati conti delle marche di Spagna
in sull'esempio dei conti sassoni, che tener dovessero in dovere le
popolazioni moresche, i Visigoti e i Sassoni stessi; nella quale
occasione le conquiste di Carlo in Ispagna furon divise in due
marche; la marca della Gotia o Settimania, che corrispondeva alla
Catalogna d'oggidì, ed ebbe Barcellona per città capitale, e la
marca di Guascogna, che comprendeva le città francesi della Navarra
e dell'Aragona[225]. Indi s'erano quasi dappertutto stretti vincoli
di vassallaggio tra gli alcaidi governatori delle città prossime alle
frontiere e Lodovico re d'Aquitania. Il governo dei Saraceni in Ispagna
erasi ridotto in brani, la guerra civile regnava colà in ogni luogo, i
figli del profeta si combattevano città contro città, uomo contro uomo,
e i conti franchi approfittar seppero di queste intestine discordie
per procacciarsi nuovi vassalli e conquistar nuove città. Lodovico
seppe bene sdebitarsi di questo incarico da Carlomagno addossatogli, e
rintuzzar con vigorosa mano quelle popolazioni fino all'Ebro.

L'Aquitania avea di que' giorni un sistema regolare di tenimento
feudale e di governo, e san Benedetto d'Aniano ci avea favorita la
civiltà. Al quale san Benedetto si dovea in ciò dar più merito che
non gli fu dato, essendo egli stato per l'Aquitania quel che fu
Bonifazio per la Germania. Da conte militare nell'esercito che fece
la spedizione di Lombardia, ei s'era quindi convertito a penitenza,
e dato a edificar per ogni dove magnifici monumenti e chiese, tutte
splendenti d'arte lombarda e bisantina. Il governo dell'Aquitania
potea di que' giorni servir di modello, e Lodovico ci ponea gran cura
e più d'una volta mosse contro la Spagna per consolidare il poter
suo e aggiunger nuove conquiste all'antiche. Lasciate le belle sue
tenute dell'Agenese, del Saintonge e del Poitù, se ne andava egli, una
volta fra le altre, seguito da gran moltitudine de' guerrieri suoi,
perchè era da conquistar Barcellona, sopra di che ascoltiamo ancora
gli antichi annali del Mezzogiorno. «(800) Il re Lodovico venne per
la seconda fiata a Tolosa, e di qua si mosse verso Spagna. Or mentre
ch'egli accostavasi a Barcellona, Zaddone, duca di quella città,
riconoscendosi già vassallo suo, gli venne incontro, ma senza tuttavia
dargli in mano la città. Il re passò oltre, e calando sopra Lerida, la
prese e smantellò, dopo di che e d'aver guaste ed arse parecchie altre
piazze forti, innoltrossi fino ad Uesca, le cui campagne, tutte coperte
di messi, furon dalla man del soldato falciate, e arse e guastate;
tutto che trovar si potè fuor della città, fu consunto dalle fiamme.
Terminata la spedizione, tornossene all'appressar dell'inverno in
Aquitania.»

Indi a pochi anni, il re vuol di viva forza rappiccar Barcellona stessa
all'Aquitania, necessaria essendogli questa città a compier la fronte
dell'Ebro; e d'altra parte convien correre ad impedir l'irruzione
minacciata dagli Arabi condotti da Acammo, i quali hanno già dato
il guasto ai Pirenei. Re Lodovico ed i suoi consiglieri (son sempre
parole degli annali) stimarono di dover ire a por l'assedio intorno
a Barcellona, onde, partito l'esercito in tre schiere, ei rimase con
la prima nel Rossiglione, mandò l'altra sotto il comando di Restagno,
conte di Girona, ad assediar la città e ad evitar che gli assedianti
non fossero alla sprovvista assaliti, ordinò alla terza di andar
ad alloggiarsi dall'altra parte della città. Gli assediati intanto
mandavano a Cordova a sollecitare gli aiuti, e il re de' Saraceni
ponevasi tosto in via con un esercito. In questo mezzo la terza schiera
di Lodovico, in cui combattevano Guglielmo, prima insegna e Ademaro,
e cappate milizie, giunta a Saragozza, avuta spia che i nemici si
avanzavano, gittossi nelle Asturie, e fece, in due repentini assalti,
e principalmente nel secondo, gravissima strage, dopo di che, posto
in volta il nemico, tornò a congiungersi con quelli che assediavano
Barcellona, e stringendola tutti d'accordo, non permisero a persona
viva d'uscire della città, la quale trovossi ridotta a tal termine,
che gli abitanti si videro costretti di sveller dalle loro porte le
aridissime coreggie di cuoio per farne duro e sozzo pasto; intantochè
altri di quegli sciagurati, preferendo la morte ad una sì misera vita,
si precipitavano dall'alto delle mura. I più ancora si confortavan
colla vana speranza, che i Franchi verrebbero dal rigor dell'inverno
costretti a levar l'assedio; ma questa speranza pure andò delusa per
la prudenza e accortezza de' nostri, i quali, raccolti materiali da
ogni parte, si diedero a rizzar tende e capanne, come deliberati a
passar la vernata colà; onde gli abitanti, a tal vista, disperatisi di
più lunga resistenza e ridotti agli estremi, consegnarono il principe
loro, di nome Amur, ch'eglino aveano sostituito a Zaddone, parente suo,
e resero la città, non altro chiedendo, che di potersi ritirar dove
loro piacesse. Ma prima che ciò avvenisse, prevedendo i nostri che
la città, stanca da sì lungo assedio, avrebbe per amore o per forza
ceduto, aveano già, dopo matura deliberazione, mandato ad invitare
il re, affinchè la caduta di tanta città, sotto gli occhi ed ordini
suoi, gli procacciasse gloria maggiore; ed egli arresosi all'invito,
recavasi fra l'esercito degli assediati, e vi rimaneva sei settimane,
in capo alle quali la città davasi per patti al vincitore. Aperte
ch'ella ebbe le porte, facevala egli occupare il primo giorno dalle
sue guardie, ma quanto a sè, non volle entrarvi prima di aver ordinato
le feste in rendimento di grazie al Signore, con le quali intendeva
di consacrare al suo santo nome quella vittoria, di cui nulla più avea
desiderato[226]. L'appresso mattina quindi, preceduto da tutto il suo
esercito, dai sacerdoti e tutto il chiericato, entrò con solenne pompa
nella città in mezzo ad inni festosi, e si rendè al tempio della santa
e vittoriosa Croce, per ivi ringraziar Dio della concedutagli vittoria;
dopo di che, lasciato in Barcellona, col conte Bera, un presidio
composto di Goti, tornò a passar la vernata ne' suoi stati. Carlomagno,
suo padre, intanto, udito il pericolo che sovrastavagli dal canto de'
Saraceni, aveagli mandato Carlo suo figliuolo in aiuto; ma incontrato
questi a Lione un corriere, che gli annunziò la presa di Barcellona,
senz'andar più oltre, tornossene dal padre alla sua corte d'Aquisgrana.

Di questo modo andavan succedendosi le spedizioni contro la Spagna,
e la presa di Barcellona era venuta a raccender sempre più lo spirito
bellicoso delle franche popolazioni. Ora vogliono aver Tortosa, nè son
più guidate da Lodovico; ma i conti loro s'avanzano da sè verso l'Ebro,
ed ecco un di quei pellegrinaggi armati che prepararono le crociate.
Carlomagno avea comandato di sorprendere e cacciar i Mori dalla detta
città, ma non si potè fare, e il cronista contemporaneo ingenuamente
racconta il motivo di quest'improvviso ridestarsi delle genti
musulmane. Mentre «Abaid (così il cronista), duca di Tortosa, difendeva
da un lato le rive dell'Ebro, per impedire il guado ai nostri, che già
stavan più sopra varcandolo; un Moro, entrato nell'acqua per bagnarsi,
vide passar vicino a sè lo sterco d'un cavallo, e tosto messosi a
nuoto (i Mori sono finissimi) coglie quanto ne trova a galla, lo fiuta,
poi grida: «Badate, compagni, e state in sull'avviso, che questo non
è d'asino nè d'altro animale che si pasca d'erba, ma si è sterco di
cavallo, perchè composto d'orzo che suole essere il cibo de' cavalli e
de' muli. E però stiamo all'erta che certo più su lungo il fiume ci si
tende qualche agguato. — Onde tosto i Mori salgono a cavallo, e vanno
alla scoverta, e veduti i nostri, corrono a darne avviso ad Abard, il
quale, colto da spavento, abbandona il campo insieme con tutti i suoi,
dandosi alla fuga, e i nostri, predato quanto trovano intorno, passan
la notte sotto le tende dei Mori[227].»

Tortosa non s'arrese prima dell'anno vegnente, nè fu sola a
contrassegnar questo periodo di conquista in Ispagna, chè Uesca pure
riconobbe con essa la signoria dell'imperatore, quasi a dar compimento
all'ordine di difesa e custodia da lui posto verso l'Ebro, dove i
conti franchi colà accampati, oltre agli antichi acquisti, ebbero così
Barcellona, Tolosa ed Uesca.

In queste spedizioni i Franchi furono fiaccamente anzichenò secondati
dai discendenti della razza visigota, popolazione attigua della Spagna.
In sulle prime ed al tempo della prima spedizione di Carlomagno, i
Goti gli aiutarono, per verità, fortemente, per sottrarre sè stessi al
giogo dei Mori; ma poi che videro i conti franchi stabiliti fermamente
sull'Ebro, entrarono in sospetti e gelosie. Essi pure aveano i loro
capi nazionali, rozzi cavalieri che, usciti della schiatta de' Visigoti
e di quella prima famiglia di conquistatori, dal conte Giuliano tradita
col chiamare i Saraceni dall'Africa, viveano nelle Asturie e nei monti
della Navarra e della Castiglia; onde ingelositi de' Franchi padroni
de' Pirenei, eglino non vollero più aiutarli per tema di non passar
sotto un altro giogo. La conquista dunque di Carlomagno non si stende,
come si vede, gran fatto al di là dell'Ebro, mal grado gli sforzi del
figlio suo Lodovico; tre sole città a lui si sottomettono con alcuni
emiri che tradiscono la religion del Profeta; intanto che Acammo, re di
Cordova, riman pur sempre il dominator della Spagna.

L'alpigiana razza di Guascogna serba tuttavia le radicate ripugnanze
sue e gli astii suoi vivissimi contra gli Austrasii ed i Neustrii. Già
veduto abbiamo per Roncisvalle quanto potessero i duchi guasconi in
quelle inaccessibili loro dimore, e ancor ne parlano le insanguinate
rupi della Navarra; benchè sempre col piè sul collo, pur non mai
costoro rimangono cheti un istante sotto la dominazione di Lodovico.
Lupo, duca loro, era morto, lasciando due figliuoli, Adalrico e
Lupo Sancio, che diviser fra loro il ducato di Guascogna, come
feudo dipendente da Carlomagno. Ma qual doveva essere mai la fede di
quegli indomiti alpigiani? Imbaldanzivano alla memoria del fatto di
Roncisvalle, e le cronache antiche pur sempre toccano dell'irosa indole
loro e della loro inclinazione a levarsi in capo.

Lodovico altro non era in Aquitania che il prefetto di Carlomagno, ed
a così dire, il braccio meridionale del potente imperatore a tener i
vassalli in devozione. Ecco parole ancor dell'antico cronista. «(787)
In questo tempo, un Guascone, di nome Adalrico, avuto nelle mani, per
inganno, Corsone duca di Tolosa, gli fece prometter, con giuramento,
fede a lui stesso, poi lo lasciò andare. A castigar la quale insolenza,
i re ed i grandi, col cui consiglio governavasi il reame d'Aquitania,
convocarono una dieta generale in certo luogo della Settimania,
chiamato la _Morte dei Goti_, innanzi cui fu citato Adalrico; ma
egli conscio a sè della sua colpa, non ci volle venire finchè non fu
rassicurato da reciproci ostaggi, e pel rischio ch'essi correvano, non
gli fu fatto male alcuno, anzi largamente presentato, renduti i nostri
statichi e riavuti i suoi, gli fu concesso d'andarsene. Re Lodovico,
convocata una dieta generale della nazione, vi deliberò intorno alla
presente condizion delle cose. Poi che Borgognone era morto, il contado
di Fezenzac fu dato a Luitardo, ma i Guasconi partir non potendolo,
si sollevarono, e uccisa col ferro una parte degli armigeri del nuovo
conte, condannaron gli altri a morir nelle fiamme. Chiamati quindi in
giudizio, sulle prime ricusaron d'ubbidire, ma costretti a comparire,
soggiacquero alla pena che tant'audacia si meritava, e parecchi di
coloro, condannati alla legge del taglione, furon fatti morire sul
rogo. (813) Convocata una dieta generale, re Lodovico vi annunziò aver
avuto avviso della sollevazione d'una parte della Guascogna, la quale
volea spiccarsi da' suoi stati, a cui da lungo tempo apparteneva;
il pubblico bene richiedere che si castigasse quello spirito di
ribellione. Applaudirono tutti al partito del re, persuasi di non
dover altrimenti sostenere tanta tracotanza da parte di quei sudditi,
e aversi a troncare il male dalla radice. Raccoltosi dunque e ordinato
l'esercito, il re mosse fino a Dax, dimandando che gli fossero dati in
mano i motori della sollevazione, nè obbediendo essi, entrò nelle loro
terre, e consentì ai soldati di far man bassa d'ogni cosa. Finalmente
quando i rei si videro dato il guasto a tutti i loro averi, vennero a
pregar perdono, e l'ottennero a prezzo di tanta ruina. Dopo di che il
re, superato il difficil varco de' Pirenei, calò a Pamplona, ma poi,
quando fu a ricalcar que' burroni, i Guasconi si provarono a esercitar
la solita perfidia loro, ventura però ch'essi furono antivenuti e
delusi dalla prudenza e destrezza dei Franchi. Un dei loro, che s'era
troppo innoltrato, fu preso e impiccato per la gola, intantochè agli
altri si toglievano le donne e i figliuoli. Insomma sì ben si provvide,
che in questa volta la iniquità de' Guasconi non fu di pregiudizio
alcuno nè al re nè alle sue genti[228]».

Carlomagno dunque imponeva di questo modo anche a' Guasconi la legge
di dispergimento che avea per sempre disfatta la nazione dei Sassoni;
tale si era il sistema di unità politica che quel conquistatore a'
popoli imponeva. Ciascun anno era di questo modo contrassegnato d'una
sollevazione di quegli alpigiani, se non che Carlomagno, fermo ne'
suoi castelli e poderi del Settentrione, se ne dava, quanto al domarli
con l'arme, poco fastidio e lasciava fare a Lodovico re d'Aquitania,
suo figlio. Appena ei fece in persona due corse e rapidissime nelle
provincie meridionali, e sia che gli cuocesse in cuore la memoria di
Roncisvalle, sia che, figlio di schiatta germanica, non si dilettasse
alla vista delle australi campagne della Gallia, ad altre mani
confidava il raffrenar que' popoli meridionali, e contenta va si delle
relazioni dei _missi dominici_ e della valida soprintendenza dei conti
franchi da esso instituiti nell'Aquitania.

Senzachè, noi siamo già in tempi che i Saraceni o Mori d'Affrica o di
Spagna mostrano di ristarsi dalle tumultuose loro irruzioni per mezzo
a' Pirenei, nè più compaiono a torme innumerevoli, come già faceano
sotto Carlo Martello e Pipino; anzi nè indizio pure abbiamo d'alcuna
un po' rilevata spedizione contro i Franchi, nè di veruna di quelle
guerre sante comandate da Maometto a' suoi ardenti settatori. Dopo la
predicazione di Acammo nelle moschee e la rapida sua correria nella
Settimania, noi li vediamo starsi continuamente in sulle difese, nè mai
primi ad assalire; anzi beati per quel poco di riposo che l'attempata
età di Carlomagno da pochi anni ad essi concede, conchiudono paci
e tregue a dispetto di quella inesorabil sentenza di Maometto:
«Combattete gl'Infedeli, finchè sola domini sulla terra la religione di
Dio».

Ma se i Saracini di Spagna s'accostavano per trattati a Carlomagno,
così non faceano i Mori d'Affrica; se non che le forme della guerra
mutavano. Già fin dall'ottavo secolo, arditissimi navigatori, costoro
si danno, al par de' Normanni, alle spedizioni marittime, armano
flotte, e abbiam dalle cronache antiche com'essi depredarono le isole
Baleari, la Sicilia, la Sardegna, la Corsica; tutte le coste di lor
paventavano, e il Mediterraneo era pieno delle armate barche loro
che giù pe' fiumi penetravano fino alle città principali, e ben lo
seppero la Provenza, la Settimania, da que' barbari disertate, sì che
le città loro anche più floride videro violati i monasteri, disperse
le reliquie, spogliati gli altari, e il convento di San Vittore a
Marsiglia, per salvarsi, fu costretto di cingersi d'alte mura a guisa
di rocca.

Di questo modo le condizioni della guerra vanno mutando. Carlomagno è
certamente il principe più formidabil che sia nelle grandi spedizioni
di terra, niuno può tenergli fronte quand'ei muove guidando i suoi
leudi alla guerra; i popoli sono gli uni su gli altri incalzati e
ributtati con rapidità quasi miracolosa; ma ecco in breve operarsi
contr'essi la riazione; tu diresti che, al veder sorgere questo
gigantesco edifizio, i nemici della razza austrasia ne indovinino
quasi per istinto e preconoscano il lato debole, onde e Danesi e
Saraceni si gittano al mare, e si danno al corseggiare, al predar la
marina. Essi contender possono l'impero a Carlomagno e render vane le
forze sue, quella germanica sua cavalleria, bardata di ferro, è fatta
impotente; nulla può l'arte sua militare; le animose flotte lo sfidano
sul Mediterraneo e sull'Oceano; a settentrione già si mostrano i Danesi
sulle barche loro costrutte nel Baltico; a mezzodì i Saraceni di Spagna
e d'Affrica già stanno per penetrar fino al Rodano.

In Italia il tener in devozione le razze vinte è cosa più facile che
altrove, e le conquiste son ivi più durevoli, perchè a tutto si pon
rimedio con una spedizione militare, e il varcar le Alpi è cosa da
nulla per quei tanto intrepidi eserciti austrasii. Pipino, re d'Italia,
è luogotenente colà dell'imperatore, in quella guisa che Lodovico
ha questo titolo alla frontiera de' Pirenei; nè Carlomagno per altro
attende a questa guerra, se non perchè l'Italia si congiunge col Tirolo
e coll'Alpi, che sono le chiavi della Germania, e padron come egli
è della Pannonia e della Dalmazia, gli convien serbare la Lombardia
insiem co' feudi che gli danno il dominio dell'Adriatico. Le guerre
d'Italia divengono dunque il suo campo d'esercizio dov'ei trovasi a
fronte non che dei Greci, degli Unni ancora, degli Avari e dei Bulgari,
che accampano nel mezzo dell'Europa; ond'è che le sue guerre italiche
van di conserva con le germaniche, e quando Pipino si parte dal regno
di Lombardia a condursi per la via del Tirolo e dell'Alpi venete fino
in Lamagna, anche l'imperatore si parte dal Reno e dal Danubio, per
venire a congiungersi con suo figlio, e muovere di concordia contro
le tribù erranti che vivono sotto la tenda, dal Danubio fino alla
Bulgaria.

Gli Unni e gli Ungheri sono i primi contro i quali fa impeto
Carlomagno, che avendo essi spalleggiata la sollevazione dei Bavari,
tanto bastò ad accender contro di loro la collera dell'implacabile
Austrasio. Questa guerra contro le tribù erranti e questi scontri
tra i Franchi ed i Barbari, ebbero principio di buon'ora, però che si
legge nelle cronache: «(792) Il re si trattenne in Baviera a cagion
della guerra cogli Unni, e rizzò sul Danubio un ponte di barche per
giovarsene in essa, e celebrò la festa del Natale e quella di Pasqua.
(795) Nel tempo che il re stava a campo sull'Elba, furono a lui alcuni
inviati, venuti dalla Pannonia, l'un de' quali era un capo degli Unni,
da' suoi chiamato Tudone, che promise di ritornare e farsi cristiano.
Il re tornò quindi ad Aquisgrana, dove passò il suo tempo come al
solito, e celebrò le solennità di Natale e di Pasqua. (796) Pipino
cacciò gli Unni oltre il Tibisco, smantellò il palazzo del re loro,
al quale palazzo gli Unni danno il nome di _ring_ e quel di _campo_
i Longobardi, predò quasi tutte le ricchezze degli Unni; poi si rese
ad Aquisgrana per passarvi l'inverno con suo padre, a cui offerse
le spoglie del regno che seco avea portate. Tudone intanto, colui
di cui detto è più sopra, serbando la sua promessa, recossi dal re e
fu battezzato con quanti lo accompagnavano, e avuti di bei presenti,
tornò al suo paese, giurando prima fedeltà; ma non la tenne gran tempo,
nè gran tempo andò ch'ei fu castigato della sua fellonia. (805) Il
cagano[229], o principe degli Unni, venne all'imperatore pe' bisogni
de' suoi popoli, e gli domandò un luogo da abitarvi tra Sarvaro ed
Amburgo, però che quei popoli durar più non potevano nelle loro prime
dimore a cagion delle continue irruzioni degli Schiavi, chiamati
Boemi. Infatti codesti Schiavi, il cui capo avea nome Lecone, correvan
le terre degli Unni, il cagano de' quali era cristiano, e chiamavasi
Teodoro. L'imperatore lo accolse benignamente, esaudì le sue dimande,
lo presentò largamente e l'accomiatò. Tornato al suo popolo, poco
tempo dopo uscì di vita, e il nuovo cagano inviò uno de' suoi grandi
a dimandar la conferma dell'antica dignità sopra gli Unni in lui
pervenuta; e l'imperatore fu contento, e ordinò che il cagano avesse la
signoria di tutto il reame, secondo la consuetudine de' loro antenati».

Queste guerre con le tribù erranti e questi trattati di pace con
barbare nazioni, van seguitando per un lungo tratto di tempo sino a
finito il regno dell'imperatore. Certo la fama di Carlomagno doveva
esser ben grande, se da ogni parte venivan così a fargli omaggio; non
v'era nazion barbara che non s'inchinasse al suo piede, chè il nome
d'un conquistatore, avea per quelle selvagge nazioni ben più potente
prestigio, che non il nome d'un legislatore o d'un supremo intelletto;
quella che più d'ogni altra cosa sbalordisce i Barbari, si è la forza
prepotente che mostrasi nelle battaglie, e si fa ubbidir dalla terra;
Alessandro, Cesare, Carlomagno e Tamerlano, sono i nomi ch'elle serbano
nella memoria, e raccontano sotto la tenda; questi nomi vivono al
sicuro dai guasti del tempo, benchè sfigurati, come i bronzi dalla
ruggine dell'età. Ora niun di così fatti nomi può a quel compararsi di
Carlomagno; perchè in qual contrada non risonò egli? e qual è il paese
che non serbi memoria di lui? qual è l'opera del nono secolo che non
porti impresse le orme sue?




CAPITOLO XVII.

SVOLGIMENTO DELLE CONQUISTE FAVOLOSE DELL'IMPERATORE CARLOMAGNO.

  Le due maggiori propaggini delle conquiste favolose. — Gerusalemme.
  — Sant'Jacopo di Compostella. — Spirito dei pellegrinaggi. —
  Relazione di Turpino. — Persecuzione de' cristiani d'Oriente.
  — Il patriarca di Costantinopoli. — Sue lettere a Carlomagno.
  — Consiglio co' baroni pel santo viaggio. — Partenza per
  Costantinopoli. — Liberazione di Terra Santa. — Traslazione
  delle reliquie più famose. — La santa corona e il santo chiodo. —
  Miracolo. — Il tesoro di san Dionigi. — La visione di Carlomagno
  intorno a Sant'Jacopo di Compostella. — Enumerazione delle città
  prese da Carlomagno in Ispagna. — I prodigi. — Le battaglie contro
  i Saraceni ed Agolante lor capitano. — Rassegna dei baroni che
  seguono l'Imperatore al pellegrinaggio. — Agolante ed i Saraceni
  sconfitti. — I Mori d'Affrica e Ferracuto o Ferraù. — Senso e fine
  di tutte le leggende favolose delle conquiste.

800 — 814.


Di mano in mano che le conquiste di Carlomagno imperatore vanno
pigliando un andamento rapido e universale, anche le leggende
amplificano la poesia dei loro racconti; già esse hanno accennati i
punti del mondo, sui quali egli rimbombar fece lo strepito dell'armi
sue, ma dappoi ch'egli ha vestito la porpora imperiale, i cronisti,
con le loro ciarlerie, s'impadroniscono più che mai di questo nome per
esaltarlo e portarlo sempre più a cielo. Questi racconti a fantasia
non han più misura, e tale si è la potenza della opinione in onor
di quell'eroe, che le cronache più autentiche raccolgon le dicerie
favolose, come fossero verità, e sei secoli appresso non si mette pur
dubbio che Carlomagno non abbia davvero compiuto le imprese che la
leggenda gli attribuisce.

I due episodii che la _Cronica di san Dionigi_ attende principalmente
a svolgere, seguendo la relazione di Turpino, sono la conquista del
Santo Sepolcro e la liberazione di Sant'Jacopo di Compostella. Le quali
due imprese si compiono in dipendenza de' due pellegrinaggi, l'uno al
Sepolcro di Gesù Cristo, l'altro all'arca del Santo protettore de'
Cristiani in Ispagna. Il pensiero del pellegrinaggio collegavasi a
que' dì con quello della conquista; prima veniva il pellegrino tutto
solo per adorare il Santo Sepolcro, poi una banda, poi finalmente un
esercito che invadeva il paese; tale si era il procedimento dei voti
di pellegrinaggio, che a quella irrequieta generazione, era necessità
di muoversi e fare; starsi ella non potea così cheta, dentro il
chiuso delle sue mura, e avea bisogno di respirar l'aria aperta del
paese lontano, in cima de' monti o nelle valli, alla caccia, per le
scure foreste o in romeaggi alle regioni straniere. Queste favolose
spedizioni ai sepolcri di Gerusalemme e di Sant'Jacopo, che troviam
nella vita di Carlomagno, preparano due grandi fatti della storia, le
crociate del secolo undecimo e la liberazion della Spagna, sottratta al
giogo de' Mori.

Il falso Turpino, il poeta cronista, l'arcivescovo di Reims, fu quegli
che primo narrò le meraviglie di questa doppia conquista; nè si vuol
credere altrimenti che questa epopea sia una creazione degli ultimi
tempi del medio evo, chè ella si collega invece con un'epoca quasi
contemporanea, e la troviam come una santa tradizione nei manoscritti
del secolo decimoterzo[231], e ognuno ne può seguire le tracce anche
al secolo undecimo. Così pure, alla quarta generazione dell'epoca
carolingica, teneasi per cosa certa che Carlomagno avesse liberato il
santo sepolcro di Cristo, e conseguite maravigliose vittorie contro i
Saraceni ed i Mori. E perchè la storia non renderà ella conto di queste
due tradizioni che si mantennero nell'età più rimote? E non formavano
esse il diletto dei nostri padri, e il vanto delle antiche generazioni?
Per qual ragione non racconteremo le imprese e le gesta che i nobili
cavalieri attribuiscono al poderoso braccio ed al senno del magno
imperatore? Le sfrondi pur la critica severa, quando chiama a sindacato
la cronaca delle morte età; quanto a noi che andiam cercando le
vestigia delle credenze già spente e delle passate grandezze, facciamo
anzi di rammentare, gloriando, questi racconti degli alti baroni,
massime se rivelin lo spirito d'un tempo: chè in tutte le età la nobil
nostra patria ebbe le sue gloriose credenze, il suo culto alla gloria,
i suoi simboli di grandezza e di patria devozione.

Ecco dunque succedere una gran persecuzione contro la cristianità nella
terra d'oltremare, i Saraceni penetrar nelle contrade della Siria,
insignorirsi di Gerusalemme, e contaminare il Santo Sepolcro, sì che
il vecchio patriarca, costretto alla fuga, viene a trovar Costantino
imperatore di Bisanzio, e suo figlio Leone. «Con pianti e lagrime
raccontò loro il grande strazio e la gran persecuzione che erano nella
terra oltremare, come gl'infedeli Saraceni aveano presa la città,
contaminato il Sepolcro e gli altri luoghi santi della città diserta,
prese pur le castella e le città del reame, guaste le campagne, e il
popolo, parte ucciso e parte menato schiavo, e fatto tanto vitupero a
Nostro Signore, e tanta persecuzione al suo popolo, da non esservi cuor
d'uomo cristiano che non debba andarne mesto e corrucciato.[232]»

L'imperator Costantino medesimo non poteva non contristarsi a questa
novella del Sepolcro contaminato; ma non poteva egli solo guerreggiare
in Palestina, e non avea forze bastevoli ad opporsi agli Infedeli. Ora
tutti sapevano a quei giorni che in Occidente veniva sorgendo un grande
impero, e che la stirpe austrasia maggioreggiava mercè la potenza sua
ed i suoi leudi; onde Costantino mandò suoi ambasciatori a Carlomagno,
con una lettera, suggellata per lui, del patriarca Giovanni, sargente
dei sargenti di Dio[233] in Gerusalemme; e con essa lettera un'altra
di Costantino e di Leone, tutta in seta ricamata d'oro, da cui pendeva
un bel suggello; la qual lettera così diceva: «Costantino e Leone,
suo figliuolo, imperatori e re delle parti orientali, infimi fra
tutti, ed appena degni d'essere imperatori, al famosissimo re delle
parti d'Occidente, altissimo Carlo, potenza e signoria sempre felice.
Dilettissimo amico Carlo il Magno, quando tu avrai vedute e lette
queste lettere, sappi che io non ti scrivo per diffalta di cuore, nè
di gente nata da cavalleria, però che alcune volte io ebbi vittoria
de' pagani con manco cavalieri e gente ch'io non ho, e li cacciai
da Gerusalemme da essi presa e ripresa due o tre fiate, e ben sei
volte gli ho vinti e cacciati dal campo con l'aiuto del Signore, e
presine ed uccisi ben delle migliaia. Ma che t'ho a dire? E' bisogna
che tu sia ammonito da Dio per mezzo mio, non per li meriti miei,
ma sì per li tuoi, a compiere questa grande impresa. Però che una
delle passate notti, mentr'io stava pensando al modo di cacciare i
Saracini, ebbi questa visione: In quella, dissi, ch'io stava in questo
pensiero, e pregava Nostro Signore, che mi mandasse alcun aiuto, mi
apparve d'improvviso innanzi al letto un damigello che mi chiamò assai
leggiadramente per nome, e scossomi così un poco, mi disse[234]: —
Costantino, tu hai chiesto aiuto a Nostro Signore nella tua impresa,
ed ecco ch'egli ti comanda, per mezzo mio, di chiamare in tuo soccorso
il Magno Carlo di Francia, difensore della Fede e della pace di Santa
Chiesa. — E allora mi mostrò un cavaliere tutto armato d'usbergo e di
cosciali e schinieri, con uno scudo al collo, la spada al fianco con
elsa vermiglia, e una lancia bianca in pugno, che parea mandar fiamma
dalla punta. Nell'altra mano aveva un elmo d'oro, e all'aspetto era
vecchio con lunga barba. Era bellissimo di volto, grande della persona,
avea bianco e canuto il capo, e gli occhi splendevano come stelle. Non
è adunque da dubitare che queste cose non sieno fatte e ordinate per
volere di Nostro Signore, ed avendo noi di certo luogo saputo qual
uomo tu sei, e quali sono i tuoi fatti e costami, ce ne rallegriamo
nel Signore, e gli rendiamo grazie nelle tue gesta meravigliose,
nell'umiltà tua e nella tua pazienza. Io fermamente mi confido, che
l'impresa avrà felice compimento pe' tuoi meriti e per l'opera tua,
però che tu sei il difensor della pace, e la cerchi con gran fervore,
e quando l'hai trovata, sì la conservi e mantieni con grand'amore e
carità.

«Ora, i detti ambasciatori trovarono Carlo imperatore nel suo
palazzo, ed egli pure fu dolentissimo a questa novella dei disastri
di Palestina, e versò largo pianto, udendo il doloroso messaggio. I
messaggeri, questo pure si vuol sapere, venivano accolti nella badia
di San Dionigi in Francia. L'imperatore, rotti i suggelli, fece in
più d'un tratto per legger le lettere, chiedendogli i baroni: «Sire,
che cosa cantar possono quelle carte?» Allora, fatto chiamare a sè
il prudente arcivescovo Turpino, che era sapientissimo, il richiese
d'interpretar quegli scritti, numerosissima essendo la corte dei
baroni d'intorno a lui, però che era quasi un parlamento: «Orsù, miei
fedeli, disse lor Carlomagno, che consiglio mi date?» ed essi ad una
voce risposero: «Re, se tu pensi che noi siam sì stanchi e travagliati
da non poter sostenere la fatica d'un sì gran viaggio, noi siamo qui,
e protestiamo che, se tu, signor nostro in terra, nieghi di venir con
essonoi, nè vuoi condurci, noi moveremo domani, al sorger del giorno,
insiem con questi messaggeri, parendoci che nulla ci debba esser grave,
se Dio si fa nostra guida.» Immaginate come l'imperatore fu lieto di
simile risposta; egli fece dunque mandar grida per tutte le terre che:
«quanti, e giovani e vecchi, marciar volessero contro i Saracini, tutti
pigliassero le armi». E la moltitudine fu sì grande che più non si
sapea come albergarla.

«Ecco dunque Carlomagno ed i suoi baroni, che si mettono in via con
tutta l'oste loro. Niuno raccontar potrebbe le avventure accadute per
viaggio; attraversati boschi e monti, giunsero, cammin facendo, ad
una selva, che trovaron tutta piena di grifoni, tigri, orsi, lioni e
d'altre maniere di belve; e più d'una volta smarrirono la via diritta,
nè sapevan dove andassero, o se dovessero tornare indietro, e allora il
gran Carlo si pose a leggere nel suo salterio: «Messere Iddio, guidaci
tu con la voce de' tuoi comandamenti». Ed a gran miracolo s'udì la voce
di un augellino gridar tutto giubilante: «Franco, Franco, che di' tu,
che di' tu?» E i Greci anch'essi ne rimasero maravigliati, perchè ci
avean bene tra loro certi uccelli che cantavano _Cara Basilon Anichos_
(salute, re invitto), ma niuno che avesse mai parlato come il detto
augellino, che guidò l'imperatore per la via da seguire.

Chi resister poteva a questa grand'oste di gente a cavallo? Gerusalemme
fu liberata, i Saracini giacquero sul campo, e Carlomagno tornossene
a Costantinopoli, dove rimase tre giorni colmato di presenti e d'ogni
maniera di ricchezze: «Destrieri, palafreni, uccelli da preda, pallii
e drappi di seta, di varii colori, e tutta la gloria delle pietre
preziose. Carlomagno non volle niente accettare, e il medesimo i suoi
baroni, però che essi eran venuti da pellegrini, e per liberare il
Santo Sepolcro; quando Costantino, l'imperatore d'Oriente chiamò Carlo,
l'imperatore di Francia, e gli parlò in questo modo: «Sire, diletto
amico, re di Francia ed imperatore augusto, io ti prego umilmente, per
amore e per carità, che tu e l'oste tua vogliate prendere e scegliere
a grado vostro di queste ricchezze, che sono qui raccolte per voi
e per le vostre genti, e molto più ci gradirebbe che le pigliaste
tutte.» A che l'imperator Carlo rispose che nol farebbe in modo niuno,
perchè egli e le sue genti eran venuti colà per l'acquisto delle cose
celestiali, e non delle ricchezze terrene, ed aveano di buon cuore
sofferte quelle fatiche e quel viaggio per meritarsi la grazia di
Nostro Signore, e non mica la gloria di questo mondo».

Questo nobil rifiuto d'ogni mercede per parte dell'imperatore e de'
suoi baroni, non comprese tuttavia le reliquie. Le reliquie erano la
gloria e il tesoro di tutta quella generazione; le chiese ne facean
raccolta come di stupendi trofei; Costantinopoli ne era piena; ivi i
reliquari erano lavorati con arte squisita e indicibil perfezione; la
porpora v'era mista con la seta, i topazii e gli smeraldi incastonati
nell'oro; l'arte romana erasi conservata nella sua perfezione; e
nondimeno, a dir dei cronisti, queste non eran le ricchezze che più
agognassero i baroni; le sacre reliquie bensì erano agli occhi loro
più preziose di tutti questi vani ornamenti. A Carlomagno stava più
che tutt'altro a cuore d'aver la corona di spine, che già toccò la
fronte a Cristo; santa corona che spandeva intorno un dolce olezzo,
come di paradiso terrestre; egli si pose in ginocchio dinanzi a quel
reliquario, e colui che fondato aveva lo sterminato impero d'Occidente,
si mise a pregar Dio come l'ultimo dei pellegrini, dicendo: «Io ti
prego dunque, messere Iddio, ti prego di cuore umile e devoto, in
cospetto della tua maestà, di concedere che io possa portare una parte
delle tue sante pene, e di voler visibilmente mostrare a questo astante
popolo i miracoli della tua gloriosa passione, sì ch'io possa far
vedere al popolo d'Occidente il vero segno delle tue pene in modo che
niun miscredente possa dubitar più che tu non abbia patito e tribolato
corporalmente sulla santa croce sotto la spoglia della fragile nostra
umanità!» E detta ch'egli ebbe questa preghiera, scese una dolce
rugiada dal cielo, e le spine della corona fiorirono.

«Meravigliando tutti del miracolo, e tutti gittandosi su quei fiori,
Carlomagno affrettassi d'avvolgerli in un lembo del purpureo suo
pallio, poi mise tutto questo nel guanto della sua mano destra (che
guanto e che mano! ecco pur sempre l'idea del gigante!). Quanto
magnifiche, o Dio, sono le opere tue! e tutta la schiera dei baroni,
inginocchiatasi, rendè grazie a' Gesù Cristo. Essi stavano ancora
orando, allorchè il vescovo Daniele recò il vero chiodo che aveva
servito alla passione di Nostro Signore. Carlomagno partissi, portando
le reliquie in un sacchetto di bufalo appeso al suo collo, le quali
reliquie erano la Santa Croce, il sudario di Nostro Signore, la camicia
di Nostra Donna ch'ella vestiva nell'ora che partorì senza doglia
Nostro Signore, la benda con cui lo fasciò in culla, il braccio destro
di Simeone, con cui prese nostro Signore il dì che fu offerto al tempio
in Gerusalemme. E il fondatore del grande impero era tutto glorioso di
portare al collo questi avanzi della morte, queste polveri, quest'ossa
del sepolcro.

«L'imperator d'Occidente pigliò dunque commiato da quel d'Oriente,
e portando egli sempre al collo, senza mai da sè dipartirlo, il
sacrosanto deposito, ebbe perciò, cammin facendo, il dono di far
miracoli; toccava gli infermi e guarivano, nelle città dov'era
moria, all'appressar dell'imperatore tosto ella cessava. La via di
questa grande cavalcata fu lunga e per mezzo a mille pericoli, finchè
Carlomagno giunse alla sua città d'Aquisgrana, dove da tutte le parti
accorrevano per vedere e adorare le reliquie, nè ci vennero solo
i vescovi, ma papa Leone ancora co' suoi cardinali, tutti attoniti
in veder cose tanto miracolose! Quand'essi furon ivi così radunati,
l'imperatore fece ad essi una dimanda, dicendo loro in questa forma:
«Signori tutti, che qui siete adunati, e voi primieramente, ser papa
di Roma, che siete capo di tutta la cristianità, e tuttissimi[236]
voi, signori prelati, arcivescovi, vescovi, abati, io vi prego che
mi facciate un dono». A che, rispose Turpino, l'arcivescovo di Reims,
a nome di tutti. «Dolcissimo imperatore e sire, chiedi pure quel che
ti piace, che noi lietamente e di buona voglia tel concederemo. — Io
voglio, ripigliò l'imperatore, che voi scomunichiate dalla communione
di Dio e di Santa Chiesa tutti coloro che impedissero o turbasser,
dovunque io passi di vita, che il mio corpo sia trasportato ad
Aquisgrana, ed ivi sepolto; però che io desidero di esser deposto qui,
che deposto in qualunque altro luogo, onorevolmente, come si conviene
alla sepoltura di re e imperatore». E tutti risposero al grande
imperatore, che in mezzo alle vittorie già pensava al suo sepolcro:
«Sire, così sia».

La tomba è un pensiero che preoccupa tutti coloro che hanno a compiere
un gran destino! Essi preparan la loro dimora, il gelido letto per
la spoglia loro mortale; godon d'additarla dall'alto d'una peritura
grandezza, e Carlomagno sceglie Aquisgrana per metropoli dell'impero
suo, ed insieme per la città capitale de' suoi funerali. Ad Aquisgrana
infatti egli istituì il primo _landitto_ o fiera, al digiuno delle
Quattro Tempora, con perdono e indulgenza per quanti ci verrebbono, chè
in tempo di agitazioni e turbazioni era d'uopo ricoverare il commercio
sotto la protezione d'un pio pensiero, e le merci così stavano
all'ombra delle reliquie.

«Or come fu, soggiunge l'antico cronista che scrive impressionato
dalle solitudini di San Dionigi e dalle tradizioni della badia, or come
fu che le reliquie e il landitto vennero di poi trasportati sotto la
giurisdizione del nostro monastero? Fu, dice la leggenda, che, avendo
un imperatore, o re ch'ei fosse, bisogno di denaro, e possedendo noi
un reliquario e alcuni altari tutti coperti d'oro, ce li chiese, e ci
diede in cambio le reliquie e il landitto d'Aquisgrana.» Di questo
modo già principia la gara fra Aquisgrana, la città di Carlomagno,
e Parigi, la città dei Capeti, San Dionigi di Neustria e la gran
basilica d'Austrasia si contendono il primato; finchè Carlomagno abita
Aquisgrana, la preminenza è per la marmorea sua basilica; essa è il
tesoro suo, egli ha caro di soggiornarvi, di bagnarsi in quelle tiepide
linfe; ma poi, morto lui, i suoi successori aman d'abitare più spesso
le selve d'intorno a Parigi, e allora San Dionigi vince il primato,
e le sue reliquie, le sue fiere ottengono privilegi. Aquisgrana riman
pur sempre carlinga anche dopo spariti dal mondo gli ultimi avanzi di
questa schiatta; Parigi è la città dei Capeti, e dee il suo lustro ad
un nuovo lignaggio di re. Ma ecco qua un'altra storia che ci racconta
il buon arcivescovo Turpino, e forma il quarto dei libri dei fatti e
delle gesta del forte re Carlomagno, inserito nelle _Croniche di San
Dionigi_. «L'imperatore, compiute ch'ebbe tutte le sue conquiste,
avea giurato dinanzi a Dio che per l'appresso avrebbe dedicato la
vita alla Chiesa di Gesù Cristo; ed ecco che una notte, mentr'egli
stava nella foresta di Compiegne, guardando il cielo, gli venne veduta
una via di stelle, la quale, come gli parve, principiava dal mar di
Frisia, e dirizzavasi tra Lamagna e Lombardia, tra Basco e Guascogna,
e tra Spagna e Navarra, dirittamente in Gallizia, colà dove riposava,
senza nome e memoria, il corpo di messer Sant'Jacopo. E veduto per
parecchie notti questo sogno, cominciò a pensar fortemente in cuor
suo, che significar potesse, e mentre stava così fra sè pensando, ecco
apparirgli un uomo di maravigliosa bellezza, e dirgli: «Bel figliuolo,
che fai tu?» E l'imperatore gli rispose: «E tu, sere, chi sei tu?»
Allora il bell'uomo gli disse che era sant'Jacopo, il cui corpo stavasi
in Gallizia, senza nessuna memoria in mano dei Saracini.

«Dio ha fatto sì potente Carlomagno appunto perch'egli compier possa la
liberazion della Spagna: quella traccia di stelle significava la nuova
via che i pellegrini dovean seguire.[237] Carlomagno inginocchiasi, e
fa orazione; poi, convocati i suoi baroni, come fece nella spedizione
di Palestina, parte e s'impadronisce di Pamplona. I principi saracini
s'inchinavano e umiliavano dinanzi a lui; le città si arrendevano, e le
lontane gli mandavano messaggeri di pace, per modo che fece tributaria
a sè tutta la gente di Spagna. Visitò indi con gran devozione
la sepoltura di sant'Jacopo, mio signore, poi passò oltre, senza
impedimento, fino al monte; piantò sua lancia nel mare, e veduto che
non poteva andar oltre, rese grazie a Dio e a sant'Jacopo, mio signore,
per aiuto ed assentimento de' quali era venuto[238]».

Qui il cronista novera tutte le città di cui s'insignorì Carlomagno,
da Pamplona fino a Lamego. «Nulla resister seppe alla furia delle sue
conquiste, non pur Gibilterra. E di questo modo Carlomagno conquistò
tutta la terra di Portogallo, di Navarra e di Catalogna. A Cadice trovò
quell'idolo famoso in figura umana sopra una colonna larga e quadrata,
con una chiave in mano rivolta verso il mezzogiorno, la quale cader
dovea il giorno in cui la Spagna fosse libera dagl'infedeli.[239] Ma
quel giorno non era sì presso ancora, però che non sì tosto Carlomagno
avea tocca la terra di Francia, un pagano, di nome Agolante, usciva,
guidando un potentissimo esercito, dalle terre d'Affrica, e scagliavasi
sulla Spagna. Al quale annunzio Carlomagno ripassa i Pirenei, e vola
in Andalusia; il Saracino non si spaventa, vuol combattere corpo
contro corpo, e manda a chiedergli battaglia in quella guisa che più
gli piace: venti contro venti, quaranta contro quaranta, cento contro
cento, mille contro mille, duemila contro duemila, o uno contro uno.
Carlo mandò cento cristiani contro cento Saracini, e questi furono
tosto morti, poi Agolante ne mandò altri cento, che furon pur tosto
uccisi, poi dugento contro dugento, ed anche quelli uccisi. Da ultimo
Agolante ne mandò duemila contro altrettanti dei nostri, e parte
furon subito morti, parte fuggirono; (così fatti eran gli usi della
cavalleria, uomo contro uomo, corpo contro corpo), poi Agolante intimò
la giornata, ed ella fu sanguinosissima, che ben quarantamila cristiani
vi perirono, ed oh miracolo! le lance loro fiorirono come le palme dei
martiri. Carlomagno stesso versò in gran pericolo di sua persona, chè
gli fu ammazzato sotto il cavallo; ma, rosso il volto di sdegno, trasse
Gioiosa, e precipitatosi con grand'animo addosso dei Saracini, si pose
ad affettar pagani, e fece intorno a sè una maravigliosa uccisione.»

Nè tutto è ancora finito; Carlomagno ripassa in Francia per convocare i
baroni e cavalieri suoi, intantochè Agolante raccoglie anche esso tutti
i vassalli suoi, Mori, Moabiti, Etiopi, Saracini, Turchi, Affricani
e Persiani, e tanti re e principi saracini, quanti potè avere da ogni
parte del mondo. Questi Infedeli calano sulle città cristiane, nulla
resiste loro, e vengono fino alla città di Agen. Carlomagno non è vinto
per questo, e adoperando l'inganno viene ad esplorar trasvestito il
campo di Agolante; niuno lo riconosce così con lo scudo in ispalla,
senza lancia nè mazza; ma invano ei tenta d'ingannare Agolante.

Anche il re saracino viene al campo di Carlomagno per trattar della
tregua, e qui un lungo e caloroso diverbio fra loro[240], in cui
Carlomagno si dà a fare il convertitore; non combatte già solo, ma
predica e con questa doppia qualità il rappresentan continuamente le
_Croniche di San Dionigi_; egli disputa coi Maomettani, e spiega loro
la legge e la verità di Gesù Cristo. I cronisti si deliziano in così
fatti racconti, e que' poveri monachelli trionfano nel raccontar la
potenza delle cerimonie cristiane e la vittoria ch'esse danno a chi
invoca il nome di Dio; e però ci narrano: «Come i Saracini furono tutti
sconfitti ed uccisi insieme con Agolante, tranne pochi che si salvarono
con la fuga, e come i Francesi furono uccisi per la loro ingordigia,
tornando di notte al campo di battaglia; come il re dei miscredenti
combattè con Carlomagno, e fu morto insiem con la sua gente. E poi di
coloro che morirono fuor di battaglia».

Or credi tu d'aver tagliato a pezzi tutti i nemici tuoi, o valoroso
imperatore? Oh no, ti convien vincere ancora. Agolante è oppresso,
ma ecco qua Ferraù che giunge cogl'infedeli della Siria; Ferraù non è
mica un uom da dozzina, egli è un gigante che piglia con la man destra
un cavaliere e te lo getta, come un'arista, parecchie leghe lungi
dal campo di battaglia. Sì grande era, ch'egli avea dodici cubiti
d'altezza, un cubito la faccia, un palmo il naso, quattro cubiti le
braccia e le coscie, e tre sommessi di lunghezza il dorso della mano.
Chi manderemo a combattere un uomo tanto gagliardo? Qui torna in campo
il fiero conte Orlando, che noi morir vedemmo a Roncisvalle; o che
battaglia mai, che spadate! Ferraù si fa innanzi, solleva con una sola
mano in collo al proprio cavallo il paladino, e se lo porta via; ma
Orlando allora lo prende pel mento, e gli torce in modo il capo che
ambedue cascano a terra; poi con un rovescio della sua Durindana,
il paladino parte in due il cavallo a Ferraù, indi si afferrano e
stringono corpo con corpo, sì che il gigante, spossato, dimanda tregua
fino al giorno appresso. Il paladino assale indi il gigante a colpi
di mazza, e il combattimento dura parecchi giorni. Or che vuol dire
che la spada d'Orlando non fa se non rimbalzare su tutto il corpo di
Ferraù? Vuol dire che il pagano è fatato, nè può esser ferito se non al
bellico[241].

Negl'intervalli di questo combattimento a tutto transito, ci son sempre
discussioni teologiche; Carlomagno convertir volle Agolante; Orlando,
buon teologo, vuol convincere Ferraù; a simiglianza degli eroi d'Omero,
i combattenti sospendono i rovesci e i fendenti per discorrerla e
ricordar le cose loro passate di famiglia e di cavalleria; ma indi
tosto la zuffa ricomincia, la mazza di Orlando è tagliata in due
dalla spada di Ferraù, il quale gli s'avventa sopra, ma il paladino,
cacciatosi fra le sue gambe, afferra la spada e gliela ficca nel
bellico, ed ecco in qual modo ebbe fine il combattimento e la guerra di
Spagna.

Tanto narran le favolose tradizioni che all'imperator Carlomagno
dispensano una gran rinomanza, nè la storia dee altrimenti
sdegnarle, facendo esse conoscer gli usi d'un tempo eroico. Qual è
il conquistatore, qual è l'uom di gran ventura, che non abbia dopo
di sè lasciato qualche cronaca favolosa, qualche leggenda ripetuta
dai contemporanei e accolta spesso dai posteri? Noi stessi lunge non
siamo da tempi che videro altre maraviglie; quante gloriose credenze
non abbiamo accettate, che passano come istoriche verità? Racconti
di battaglie, parole dell'imperatore ai soldati, combattimenti epici,
detti di grandezza e di maestà gittati a' morienti. Accanto ai fatti
storici degli imperi, crescono l'epopeie, nè si vuol rimbrottarne le
nazioni, chè quest'è un atto della riconoscenza loro verso chi le
innalza e ingrandisce. Tutte queste poesie, tutte queste cronache
intorno a Carlomagno, che nelle parti loro ci sembran puerili, si
collegano pur nondimeno con due grandi episodii del medio evo, la
liberazione di Gerusalemme e la Spagna sottratta al giogo dei Mori.
Egli vi ha ne' popoli de' nobili pensamenti e de' generosi istinti,
e quando un nome sia venuto, quasi meteora ignita, a risplender nel
mondo, il volgo gli attribuisce tutto il passato, il presente e bene
spesso ancor l'avvenire.




RICAPITOLAZIONE.

PERIODO DELLA CONQUISTA.

768 — 814.


L'opera militare di Carlomagno, chi la segua dall'origine sua,
abbraccia il più lungo periodo di guerre che mai la storia offerisca
negli annali suoi più lontani; però che la durata sua, a principiar
dalla spedizione d'Aquitania fino ai rintuzzamenti delle popolazioni
slave, e alla guerra contra gli Unni e i Boemi, è di quarantasei anni.
Le spedizioni d'Alessandro il Macedone, rapide al par d'impetuosa
fiumana, finiscono con questa verde e superba vita che si abbevera
nella tazza d'Alcide; la vita militare di Cesare, comprendendovi anche
l'ordinamento delle Gallie, non si stese più in là di diciott'anni;
Annibale e Scipione prima di lui, e tutti quegli altri nomi famosi,
fecero guerre più o men lunghe e difficili, ma niuna si produsse così
continua da settentrione a mezzogiorno. I Romani soli, presi come corpo
di nazione, ebbero, nella successione delle loro conquiste, quella sì
costante perseveranza e sì grande tenacità ch'ebbe Carlomagno.

Or questa vita sì faticosa di gloria procedeva ella dall'indole
personale di Carlomagno, dalla vigorosa natura sua, o era ella una
necessità della sua politica, una ineluttabile fatalità dell'opera da
lui concetta? Quest'opera, sì attiva sempre, non era tanto individuale
quanto un legato di famiglia, e una conseguenza necessaria della sua
condizione, però che non si vuole sceverar mai la vita da conquistatore
di Carlomagno, dalla storia di Carlo Martello e di Pipino. E qual
era infatti l'intento che questa nuova stirpe de' prefetti austrasii
proponevasi? La corona. Ora un'usurpazione non compiesi altrimenti
senza grande travaglio, nè senza gran fatica distruggesi un culto
antico, foss'anche una superstizione; e il fatto dell'esaltazione
de' Carolingi è, a proprio dire, una specie d'invasione della stirpe
austrasia sul territorio della Neustria; i Merovingi, effemminati, son
cacciati di trono da uomini vigorosi che vengon dalla sponda del Reno
e della Mosa. La stirpe austrasia, d'alta statura, che passò la vita
nelle provincie germaniche, viene a corsa condotta da' suoi prefetti,
e in breve comanda nelle piagge di Neustria, domando i re imbastarditi,
corrotti dal troppo vivere alla romana, nelle loro ville di Compiegne,
di Palayeau, di Querzì all'Oisa e nelle badie di San Dionigi, dell'uno
e dell'altro San Germano, o di San Martino di Tours; ed insieme coi re
imbastarditi, doma pure i Franchi tralignati.

Se non che questa dominazione si compie solo a patto di condur
senza posa i popoli alla conquista e alla guerra; quivi comincia
l'opera gloriosa di Carlo Martello, il quale si rende famoso per
la maravigliosa sua vittoria di Tours o di Poitiers. Egli libera
l'Aquitania, ributta gl'Infedeli fino al di là de' Pirenei, e questo è
il primo dei grandi benefizi dei prefetti della stirpe austrasia. Carlo
Martello, capo del lignaggio carolino, serba pur sempre il tipo natío,
imperioso, selvatico, delle sponde del Reno e della Mosa; non pensa
che a' suoi guerrieri, e sdegna qualunque mescolanza co' Neustrii.
Prodi compagni il seguirono nella guerra sua contro i Saraceni,
con esso lui liberarono quelle ricche provincie, or che dar loro?
ricompense in terre e benefizi[242] ch'essi faranno appresso coltivar
dai coloni. Carlo Martello s'impadronisce quindi senza scrupolo delle
terre ecclesiastiche, e le riparte fra' suoi, in che si vede la fera
potenza germanica che trionfa, senza mescolanza d'altro in quest'indole
silvestre, in questo tipo agreste e barbaro, che si riman, soprattutto,
guerriero.

Vien Pipino, e già tempera la natura della podestà sua e del suo
mandato; vero è ch'ei pur si rimane austrasio e serba la preminenza
dell'armi sue sulle popolazioni che abitan le rive della Senna e
della Loira, ma pur noi lo vediamo andare a poco a poco accostandosi
alle consuetudini, alle idee romane ed alle usanze de' Neustri. Egli
non è altrimenti inesorabile in guerra come Carlo Martello, le sue
sollecitudini non son già solo per gli armigeri suoi; ma poichè gli sta
a cuore di fondar una dinastia, vede ch'ei non sarà riconosciuto re se
non per l'autorità del papa e della Chiesa, vede che imprimer non potrà
sulla fronte sua il sacro carattere che sublimava innanzi agli occhi
di tutti la schiatta de' Merovei, se non porgendo la mano ai vescovi,
ai vescovi che imperano nelle sacre basiliche; ei sa tutto questo
per mirabile istinto, ed opera mirando a questo fine. In che egli
non punto abbandona la sua guerriera missione, chè egli dee, prima di
tutto, farsi appoggio della razza d'Austrasia, cui suo padre condusse
dai boschi della Turingia. Per essa la conquista comincia; Pipino dee
far le sue prove; tutte le guerre che poi compier dee Carlomagno,
son principiate da suo padre; al Mezzogiorno reprime gli Aquitani;
varca le Alpi due volte per combattere i Longobardi, e gran frutto ivi
ottiene da un cambiamento di lignaggio, passando la corona di ferro da
Astolfo in Desiderio. A Pipino parimenti è dovuta la prima suggezione
della razza sassonica; egli tragitta il Reno e il Vesero, per imporre
tributi; egli prepara le ampie vie della conquista carolina, onde
alla morte sua un carico smisurato da sostener lascia a Carlomagno,
suo degno erede, perchè a questo pur corre obbligo di guidar la razza
austrasia alla vittoria ed alla conquista.

I principii di questo regno sono incerti comparativamente alle
grandi cose che lo precedono, e non è già che Carlomagno non sia nel
rigoglio della vita, però che quando suo padre scende nel sepolcro,
egli ha già ventisei anni; la complession sua, quale ce la ridicon le
_Cronache di San Dionigi_, è fortissima; poderoso il suo braccio; egli
accompagnò suo padre in quasi tutte le guerre; giocava fanciullo col
giavellotto e con la chiaverina, e lo portavano sovra un lungo scudo;
egli è insomma degno figliuol di prefetto e di re. Ma quel che gli
toglie di dar alle prime sue imprese tutto l'ardor suo di conquista
e tutta la potenza del genio suo predace, si è la division del trono
con Carlomanno; nell'esercizio d'un poter comune e assegnato egli non
trovasi ad agio suo, chè gli spiriti, anche mezzanamente sublimi,
non si attentano alle grandi imprese, se non quando e' son padroni
assoluti del campo e dispor ne possono a grado loro; se non sien
arbitri appieno della podestà, non sanno esercitarla e la sdegnano.
Così avvenne a Carlomagno, finch'ei regnò di conserva con Carlomanno;
quindi quelle sue inquiete concitazioni e quelle sue gelosie verso il
fratello; Carlomanno si muore, e tu lo vedi allora correr con le sue
selve di lancie raccolte nei regi dominii; vedi que' fieri Austrasii
non riconoscere i figliuoli di Carlomanno, ed ei cacciarli in un
chiostro, farli radere a quel modo che il padre suo rader già fece i
Merovingi, e difilandosi diritto al suo fine, insignorirsi delle due
corone d'Austrasia e di Neustria, congiunzion questa di forze che gli
è indispensabile. Nè il potere è gran cosa per lui, se non quando l'ha
tutto intero in sua mano.

Non è per questo ch'ei non cominciasse l'opera sua militare nel tempo
che Carlomanno ancor regnava in comune con lui. Gli Aquitani, mirando
a separarsi dal dominio franco, s'erano raccolti d'intorno ai duchi
loro, nè ciò procedea solo da antipatia di razza, e da quegli astii
di nazione verso nazione, o tribù verso tribù che tuttavia ardevano
in que' tempi di barbarie, ma in questa rivolta dei meridionali
d'Aquitania ci avea pure una ragione politica, chè fedeli, come
sempre furono, a' Merovingi, questi aveano ancora fra loro di molti
partigiani, ed i duchi d'Aquitania medesimi, stando alle tradizioni,
formavano un ramo collaterale del lignaggio de' Merovei. In tale stato
di cose Carlomagno non si tien punto dal muover tosto verso le città
del Mezzogiorno, preceduto dalla memoria dell'avolo suo Carlo Martello,
il vincitore di Poitiers o di Tours, e in men di sei mesi mette quella
gente a dovere. Sottomette di più i Pirenei, ordina militarmente le
terre della Loira e della Garonna, ben sapendo non poter egli acquistar
valida autorità sopra i guerrieri suoi, se non gratificandoli con la
vittoria e con donativi di terre. Da ora in poi i popoli d'Aquitania
non gli son più d'ostacolo, ma anzi d'aiuto nella nuova guerra ch'egli
sta per intraprendere, e noi li vediamo schierati sempre sotto le sue
bandiere.

La prima guerra di Lombardia è impetuosa e rapida. Vero è che Pipino
fu due volte a Milano ed a Ravenna, ma egli però non disfece la nazion
longobarda, e quei re rimaser tuttavia potenti sotto la loro corona
di ferro. Or donde avvien mai che a Carlomagno sì facil cosa riesce, e
quasi in una sola stagion campale, l'atterrar questa medesima nazione?
Forsechè in questa natura d'uomo era qualcosa di più fermo, di più
imperativo, di più superbo, che in quella del padre e dell'avolo suo?
Dicasi tutto: i tempi erano meglio apparecchiati; ci son pe' popoli
certe età di decadimento, da cui preservar non si possono; la monarchia
lombarda cadea già in ruina, e Carlomagno altro non fece che affrettar
un tracollo che sarebbe avvenuto anche senza di lui[243]. Quand'ei
varcò le Alpi, i Longobardi più non erano quella conquistatrice
nazione, di cui Paolo Diacono ci lasciò quella fierissima pittura; non
eran più quegli uomini gagliardi, con le negre chiome, che ondeggiando
sulle gote, si confondevano con la lunga e folta barba loro; col viver
nelle città d'Italia s'erano infiacchiti ed effeminati; portavano
vesti di seta con trascico alla maniera de' Greci, a stento sostenevan
lo scudo, e il commercio con l'impero bisantino avea tolto ad essi
l'antico marziale aspetto loro. Senzachè, eran fra loro divisi da gare
e gelosie; l'ubbidienza non era più intera come innanzi; i feudatari
supremi s'erano separati dalla corona di ferro; la Puglia, Benevento,
il Friuli non riconoscevano tutti per titoli conformi Desiderio in re
de' Longobardi; la nazione era perduta, sparpagliata! Il travasamento
della signoria da Astolfo in Desiderio, compiuto da Pipino, giovava
del pari gl'interessi di Carlomagno, essendone venuto raffreddamento
nel servigio feudale e guerre civili di città contro città. Aggiungasi
ora a tutto questo un esercito agguerrito, che dall'alto delle Alpi
si scaglia in mezzo a questa razza effemminata, con uomini vigorosi,
condotti da capitani di sì universal grido, come sono Carlomagno e
Bernardo, i quali cominciano la guerra alla gran foggia d'Annibale e
dei Romani, e prendono i Longobardi da fianco e da fronte.

Giunti poi che sono in Italia, i Franchi non usano solo i modi della
guerra, ma tengon pur certi semi in mano di discordia, cui vanno
spargendo con frutto; Carlomagno piantasi innanzi tratto con un
piede su Roma, l'altro su Milano, e trova l'antica nazione italica in
contrasto sempre co' Longobardi; i rappresentanti della quale sono i
papi, ed ei di questi si fa spalla nel suo conflitto contro Desiderio.
E' non si pose troppo mente che i pontefici erano a que' dì come il
simbolo dell'antico Lazio, della patria romana[244], appresso i quali
i Longobardi altro non erano che usurpatori e conquistatori; eglino
volean liberarne l'Italia, e Carlomagno fu lo strumento da essi tolto
a quest'uopo. Or questa monarchia longobardica si scioglie in una sola
campagna, e bastano a ciò due soli assedii, quel di Pavia e l'altro di
Verona, e questo perchè essa era effettivamente in ruina al momento
in cui i Franchi giungevano al di là dell'Alpi, e sarebbe caduta per
altre cagioni, anche senza Carlomagno. Ci sono tempi così predisposti,
che gli uomini altro non sono che il braccio di quella misteriosa
provvidenza, la quale altro non è infine se non la grande preconoscenza
dei tempi. Ogni nazione ha i suoi periodi di grandezza e di fatalità;
un popolo sparisce, e un altro apparisce tutto rigoglioso di forza e
di gioventù; il nuovo edificio s'innalza sull'edificio caduto: sì vero
è questo, che i mosaici di Ravenna servirono ad ornare la basilica
d'Aquisgrana. E poi mirate con che facilità Carlomagno dispone di
Desiderio; ei lo converte in un monaco, e insieme con esso disperde
nei monasteri i capi longobardi, nè alcuno resiste al voler suo. A suo
tempo l'antica capitale di Carlomagno, città morta e silenziosa, cedè
pure essa la sua magnificenza e il suo splendore ad altre città oggidì
floride e potenti

Le guerre contro i Sassoni paiono anch'esse contrassegnate d'una indole
speciale; esse non durano soltanto i trentatrè anni, che comprendono
le spedizioni di Carlomagno in Sassonia; ma al pari della guerra
di Lombardia, principiata già sotto Pipino, esse pure vengon solo
a terminarsi sotto il figlio suo; e qual figlio! sì che tu diresti
Carlomagno avere il carico di por l'ultima mano al disegno carlingo.
Due volte il re dalla breve statura, varcò le Alpi, e Carlomagno
viene a cinger la corona di ferro a Milano; Pipino spiegò le insegne
sue militari sul Vesero ad impor tributi ai Sassoni, ed a Carlomagno
tocca pur di disperdere questo popolo e farlo, per così dire, disparir
dalla Germania. La guerra contro i Sassoni non ha nulla di ordinato,
ella si ristringe in sulle prime a subitane irruzioni di quei popoli
che vengono a molestar la dominazione dei Franchi sul Reno: quanti
sudori, quante fatiche per domarli! Una delle grandi vie per giungere
a quei fini di depressione, a cui Carlomagno costantemente mirava,
si fu la predicazione cristiana. A Roma i Franchi ebbero il papa per
aiutatore a conquistare la Lombardia; sul Reno e sul Veser i vescovi
e i santi missionari apparecchian le vie alla franca dominazione. San
Bonifacio e Levino furono strumenti di civiltà e di conquista. Quando
Carlomagno domar vuol questo o quel popolo, instituisce vescovadi,
fonda monasteri, spedisce operosi missionari a convertirli, e mentre
appoggia la podestà sua sul pastorale dei vescovi, orna della croce la
sua corona, ben sapendo egli come tutto che sarà cristiano diverrà suo,
intantochè tutto ciò che tale non sia, rimarrà estraneo al suo impero.

E' si vuol parimenti tener conto della militare attività di Carlomagno,
che nulla v'ha di comparabile a quell'alacrità, a quelle guerre sempre
continue che portavano i suoi paladini su tutti i punti della Sassonia.
Bello è vedere tutta la forza dell'unità così nella guerra come
nell'amministrazione di rincontro a quella repubblica divisa, a quelle
sparse tribù. I Sassoni così sminuzzati, si rompono a somiglianza
dell'ettarchia che divide l'Inghilterra, sono senza vincoli fra loro, i
capi loro sono sparpagliati, trattano ad uno ad uno con Carlomagno. Due
sono le cagioni che spengono i popoli, o una soverchia sovrabbondanza
di forza che li fa lacerarsi in guerre civili (e tale era la condizion
sociale dei Sassoni), o il morale infiacchimento di quella prima
vigoria che assicura la vittoria, e quest'è il segno a cui giunti erano
i Longobardi. La forza di Carlomagno al contrario è costituita dal
congiunger ch'egli fa in sua mano l'unità e l'ognor crescente vigoria
del potere; senza eguali, come egli è, intorno a sè, altro non ha che
seguaci alla guerra. La resistenza di Vittichindo, avversario suo,
veste altra forma; quest'ultimo è per avventura grande al pari di lui,
ma non regna altrimenti su tutta la nazione dei Sassoni; gli altri capi
che a costui stanno intorno, son pari suoi, ei congrega sì le tribù,
ma solo per forza morale, ed esse lo acclamano come un grand'uomo di
guerra, ma non è nè re, nè imperatore come Carlomagno, e questa è la
ragione ond'egli alla fine è domato.

Nondimeno far non possiamo di non affezionarci a questa nazion sassone,
e in leggendo la storia, non sappiam perchè, lo sguardo nostro si volge
malinconico verso tutti questi popoli che resistono e cadono poi dopo
lungo conflitto. Gli annali dei vinti esercitano una misteriosa forza
su noi; quell'avvicendamento di grandezza e di sventura ne induce a
rifletter su noi medesimi e sui disegni della provvidenza divina; nel
curvarsi di tutti dinanzi a un uomo, ne piace spesso contemplar la
lunga e vigorosa resistenza di chi cade; strazio che stringe il cuore,
come se tu vedessi palpitar le viscere d'una vittima. Questo senso
ci mosser le guerre contro i Sassoni: e chi non applaudì alla grande
indole di Vittichindo? tu l'ami come Arminio nella guerra dei Romani,
e come quei capi dei Galli che resistono di città in città, armata
mano, contro Cesare e gli antichi suoi pretoriani. Ogni secolo seco ne
porta qualche popolo o qualche monarchia, e niuno ardisca eguagliarsi
agli immortali, dice Omero; sentenza vera in parte, applicata così alle
nazioni come agli uomini; tutto è soggetto alla legge inesorabile della
morte.

Le spedizioni oltre i Pirenei, così come svolgonsi per le guerre
continue di Lodovico re d'Aquitania, sono per ciò stesso contrassegnate
d'un'impronta men carolingica che le altre. Nella conquista della
Lombardia, già dissi, doversi tener conto dell'antica nazione italica;
infatti Carlomagno è ivi aiutato dall'antica popolazione soggetta
ai Longobardi, e rappresentata o caldeggiata dai papi. Nella guerra
contro i Saraceni di Spagna, il medesimo aiuto; i Saraceni accampavan
su quelle terre, in quella forma che i Turchi son oggi accampati in
Costantinopoli e in Siria, e come per gran tempo furono sul territorio
d'Algeri. Le nazioni tartare, sempre a cavallo, non formano altro mai
che un popolo sovrapposto ad un altro, le razze antiche vivon sotto
le nuove; e però, siccome pare indubitato, le spedizioni di Carlomagno
fino all'Ebro, furono assecondate dalle antiche popolazioni cristiane,
dai Goti che occupavan le città e le campagne dalla Loira quasi fino
alle colonne d'Ercole. Vinta che fu in qualche battaglia, come dire
a Poitiers, la parte attiva e militare dei Saraceni, da per tutto
svegliossi l'antica nazion de' Goti, e la spedizione di Carlomagno in
Ispagna, fu la cagion prima della compiuta emancipazione che seguì
pochi secoli appresso. I Franchi poterono bensì, per giro delle
vicissitudini, esser cacciati di Spagna, chè la guerra ha sue sorti,
e suoi sinistri il combattere; ma pur sempre si mantenne in quegli
antichi cristiani la credenza che con poco sforzo essi avrebber potuto
liberarsi dal dominio degl'infedeli, donde quegli assalti dei Conti di
Castiglia, quelle improvvise irruzioni dei Goti, che calavan dai monti
delle Asturie, per affrontarsi con la dominazione moresca.

Per questo rispetto specialmente, dir per l'appunto si può che le
spedizioni di Carlomagno favorirono l'impulso della civiltà, comechè
in sè stesse non recassero questo nobil germe. I capi che seguivan
l'imperatore alla guerra, nullo di culto avean che sceverar li potesse
dalla barbarie; quei conti ch'egli ponea nelle marche militari, tutti
germanici infino a' capegli, non erano per nulla più innanzi dei
Sassoni, degli Alemanni e dei Saraceni, e anzichè recare la civiltà in
certe contrade, vi gittavano, a così dire, un nuovo strato di barbarie,
e gli Austrasii tutt'altro facean che favorire i lumi e il moto della
civiltà nell'Aquitania e nella Lombardia. E non pertanto avevano in
sè stessi due cause che cacciano innanzi mirabilmente il progresso
e la grandezza dei popoli, dir vogliamo l'unità e la autorità. Anche
dell'elemento cristiano, gran macchina di civiltà, Carlomagno erasi
impadronito con le sue pratiche co' papi, e lo ristringeva nell'unità,
che è la grandezza del comandare, e nell'autorità che abbatte ogni
sorta di resistenza e di forte impulso così al bene, come al male.

A ridur le molte parole in una, le conquiste di Carlomagno non possono
altrimenti considerarsi sotto l'aspetto dell'incivilimento, che quella
mente sua conservò pur sempre alcun che di selvatico a simiglianza
delle foreste germaniche; l'opera sua è appunto sterminata perchè serba
l'impronta sua barbarica; non reca civiltà, ma sì la riceve; però che
l'impero da lui fondato, altro non è che l'effettuazione del concetto
romano. Infatti che cosa è mai l'impero d'Occidente, se non pur sempre
una reminiscenza della città eterna? Tutto concorre a quest'opera,
e nelle grandi nazioni che l'accerchiano, non v'è azion veruna di
resistenza; l'impero di Costantinopoli è una civiltà logora, che ancor
dà lume sì, ma che niente ha più del suo primo vigore; i Saraceni
non sono più nel periodo loro della conquista; dopo il flusso viene
il reflusso; onde vediamo aprirsi un'ampia via dinanzi a Carlomagno,
il quale arriva in buon punto, in un tempo, dir potrebbesi, fatto
a disegno suo; ei raccoglie sotto il suo freno le nazioni, per così
dire, attendate nell'Austrasia e nella Neustria; raccozza e rappicca
i minuzzoli, e fattane unità, ei quindi la santifica con la sua
confederazione con Roma. Benchè forte sì da potersen restare Germano,
ei si fa Romano, ben sapendo egli che con la spada un può farsi bensì
materialmente padrone dell'autorità, ma ch'egli conservarla non può,
se non coll'uso e incremento della forza morale; pe' costumi suoi,
egli appartiene pur sempre alle sue antiche foreste, e pel suo pensare
ei vuole accostarsi a quella civiltà ch'egli scopre da lontano come
un orizzonte di splendore e di luce; nè invano ei visitò Roma e corse
l'Italia, chè al vestire il manto imperiale, ben sa quanta forza sta
per dargli la croce ch'ei porta sulla sua corona.

Nondimeno la guerra è pur sempre la prima delle sue affezioni, tale
si è l'originaria natura sua, nè la dimentica; i Carlinghi non vivono
altro che per la vittoria; si vuole raffermar le conquiste, si vuol
ripartir le terre. Riandando la sua legislazione noi vedremo in
breve che i capitolari di Carlomagno si riferiscono anch'essi alle
sue guerre, che assorbiscono, a così dir, la sua vita. Curioso è
vedere queste tre generazioni d'uomini forti da Carlo Martello fino
a Carlomagno, tutti aver un medesimo intento e compierlo con quella
loro stupenda fermezza! Coperto ch'egli è del manto de' Cesari, questo
ultimo attende (tale si è il faticoso suo carico) a ritenere sotto lo
scettro suo i popoli da lui conquistati; ma il serbarli in soggezione
lo aggrava di maggiori fatiche e sudori che non la conquista medesima.
A esaminare da presso le grandi spedizioni di Lombardia, di Sassonia e
di Spagna, noi vediamo ch'elle si compiono, a dire così, nel termine
di una stagione. Carlomagno varca le Alpi, ed eccolo pochi mesi dopo
a Pavia; supera i Pirenei, ed eccolo a Pamplona; passa il Reno, si
precipita in Sassonia, e spiega le sue schiere sul Veser; laddove il
tener in freno, il reprimere i vinti, è un'opera continua, uno stento,
una cura di tutti i giorni; egli dee portar incessantemente le armi su
tutti i punti dell'impero, ed a terminarla trovasi costretto a fieri
partiti, quai sono gli accampamenti dei conti sugli estremi confini, il
dispergimento dei vinti, ed un modo di coazione sì inesorabile, ch'ei
fa mozzare il capo a intiere masse di popolo.

Nelle quali smisurate spedizioni Carlomagno non tocca se non due sole
sconfitte: l'una in Germania, quando i suoi conti son sorpresi dai
Sassoni e rotti in un assalto generale; l'altra a Roncisvalle, ne'
monti dove perirono Orlando e Olivieri. È da notarsi che in queste due
funeste rotte Carlomagno non comandava; esse accadono ai luogotenenti
suoi e non a lui; chè nessun de' nemici osa assalirlo di fronte, nè
tampoco resistergli; sono sventure accadute fuor della sua presenza,
e ch'ei non potè preveder nè impedire. L'imperatore d'Occidente tal è
per vigoria di corpo e di mente da a tutto ovviare, tutto prevedere, da
riparar le sconfitte de' suoi luogotenenti. Perfetti sono gli elementi
onde si compongono gli eserciti suoi, il cui ordito è germanico; egli
ha cavalli fortissimi, armi in mano della miglior tempra, inclinato
per istinto a vasti concetti strategici, quando pur non usi il metodo
romano che fa servire i popoli conquistati al soggiogamento d'un altro
popolo; ond'è che si veggono i Lombardi marciar nella guerra contro i
Sassoni, i Bavari passar i Pirenei e militare negli eserciti franchi
agli assedii di Pamplona e di Barcellona; al mezzogiorno egli rizza
accampamenti di gente alemanna; al settentrione conduce Italiani, Goti,
Cantabri: metodo questo pur sempre imitato da tutti i conquistatori. In
fatti non vedemmo noi dieci secoli dopo, nobili petti polacchi respirar
l'aere dell'Andalusia, e le _sierre_[245] varcate a passo di carriera
dai cavalli pasciuti sulle rive dell'Odera e della Vistola? Riferiscon
le cronache essersi Carlomagno servito anche d'un altro elemento
ad assicurare le sue conquiste. Il quarto secolo, come tempo che fu
d'irruzioni, aveva gittato come a dire uno strato di Tartari e Vandali
sugli antichi popoli che abitavano il suolo; ora Carlomagno appunto
compier potè sì grandi cose in sì circoscritto periodo, chiamando a sè
ed all'emancipazione quelle antiche nazioni.

Or, come avvenne che quest'opera cadesse, e in qual modo il fascio si
sciolse quasi con la stessa rapidità con cui fu stretto? Tre regni
si affaticarono a fondar la monarchia carlinga da Carlo Martello
fino a Carlomagno, e questa è l'epoca sagliente: dir potrebbesi di
rincontro che tre vite, di Lodovico il Pio, di Carlo il Calvo, e di
Luigi il Balbo, si sono pure adoperate ad abbatterlo. Il che non tanto
procede dall'indole personale dei principi quanto dalle circostanze, e
principalmente dalla naturale riazione che succede dopo un periodo di
conquiste. Nulla fare si può contro la natura delle cose; bene è vero
che sorgono a quando a quando alcuni spiriti straordinari, i quali
facendo forza ai costumi e alla storia dei popoli, gli accostano e
congiungono a loro dispetto; questi siffatti uomini, eccezione della
natura, uomini dalla man di ferro, si ridon delle nazioni, e daran le
medesime leggi e le medesime forme di governo al settentrione e al
mezzogiorno, e imporran gli stessi codici alla gente arsa dal sole,
ed a quella gelata e intirizzita dai ghiacci. Finchè questa mano
poderosa regge gli elementi sparsi, ella può comprimerli; ma fa che
la vittoria l'abbandoni, e vedrai allora tutte queste nazioni correre
alla loro independenza, alla loro propria natura, al loro istinto,
alla storia loro; questo è quanto avvenne dopo la morte di Carlomagno.
Il ripartimento fatto da Lodovico Pio, che tanto fu censurato, eragli
imposto dalla forza degli avvenimenti; quella battaglia di Fontenoi,
in cui si videro tre fratelli in guerra tra loro, altro non era che la
significazione delle tre nazioni, che, arrabbiate dalla troppo lunga
e forzata union loro, venivano a lacerarsi fra esse; sciolto era il
fascio della conquista, ed ogni popolo tornava alla sua prima natura.

La Germania sola restò dell'ordinamento carolino. La Neustria ed una
porzione dell'Austrasia, pigliarono il nome di Francia, serbando appena
qualche reminiscenza di Carlomagno; la qual Francia si sbrigò alla
più presta della schiatta alemanna, per eleggersi a re i suoi conti di
Parigi, essendochè il potere sempre più crescente di Carlo Martello,
di Pipino e di Carlomagno, altro non fu che una nuova invasion delle
Gallie, per parte della nazione tedesca. La stirpe alemanna fu poi
anch'essa rimossa dalle nostre frontiere per l'esaltazione dei Capeti,
i conti franchi di Parigi, donde avviene che ancor sopravvivono in
Germania le instituzioni di Carlomagno, intanto che più orma non ne
rimane sotto il terzo lignaggio nella Francia propriamente detta: quel
che era germanico tornò germanico, quel che franco era, franco rimase.
Poi le popolazioni barbare ributtate da Carlomagno, si precipitarono
alla volta loro, per mettere in brani quest'impero che le avea
inesorabilmente fatte piegar sotto la sua spada. In questo universal
trambusto per fin la Neustria diventa un ducato dipendente dai
Normanni, discendenti ed ausiliarii di quei Sassoni che l'imperatore
combattè pel corso di trentatrè anni. Gran lezione di politica a tutti
i conquistatori che fanno forza ai termini segnati da Dio medesimo:
i limiti dei popoli sono i monti, i fiumi, i climi, i costumi; chi
gli sprezza per innalzar un ciclopico edifizio, sel vede quasi sempre
rovinare in capo. In tutte l'età c'è qualche torre di Babele, e i
figliuoli degli uomini son sempre castigati dell'aver troppo ardito e
voluto.

Le inclinazioni di Carlomagno, comechè universali talvolta, rimangono
quasi sempre germaniche; egli esercita l'autorità sua specialmente
sull'Alemagna e sull'Italia, però che queste due estremità dell'impero
si tengon per mano; donde avviene che le sue guerre contro gli Unni,
gli Schiavoni, i Bavari, pigliano anch'esse un colore mezzo alemanno e
mezzo italiano; gli eserciti suoi sono metà germanici metà lombardi;
egli procede su due ali, come un'aquila che spieghi l'ampiezza de'
suoi vanni; la Germania senza le Alpi e l'Italia senza il Tirolo sono
punti mal sicuri, onde Carlomagno inflessibilmente gli unisce. Eguale
non è la sollecitudine dell'imperatore nelle guerre meridionali. La
spedizione oltre i Pirenei è evidentemente una riazione contro la mossa
dei Saracini, rattenuti a Poitiers; e questa rapida corsa in Ispagna,
è alcun po' divergente dal militar sistema di Carlomagno: egli ci va
una volta sola, fermasi all'Ebro, e torna tosto ad Aquisgrana, e vi
mette tanta trascuranza, ch'ei lascia la sua retroguardia disfatta a
Roncisvalle; al di là della Loira ei non è più nel suo cerchio. Ma ben
egli vigila sull'Italia, perchè la crede indispensabile alla sicurtà
della Germania, e intanto ch'egli abbandona l'Aquitania e la Spagna
a suo figlio Lodovico, segue passo per passo ogni fatto di Pipino in
Italia, e lo seconda e spalleggia con l'armi sue.

Dopo tante fatiche e tante cure Carlomagno ha il dolor di vedere come
l'impero ch'egli credea sì forte, può mortalmente trafiggersi; esso non
è già assalito in terra ferma, nè in sulle cime de' monti, e nè tampoco
nelle pianure, chè nessun l'osa; ma le flotte coprono i mari, e che
opporranno a queste i discendenti dell'imperatore? Quella gran mente è
colta, così, alla sprovveduta; giunge una nuova forza nimica, ed egli
non è parato alla difesa; ben s'affatica egli continuamente a munirsi,
e ordina di accozzar navi e barche, ma egli non è nato per questo, che
austrasio qual è, e capo di stirpe austrasia, non saprà contrastare
coi Normanni e coi Saraceni, così arditi navigatori come sono. Ecco le
cagioni della sua grande mestizia, dello sconforto ch'ei dà a divedere,
e di cui si fanno interpreti Eginardo e il monaco di San Gallo: già
fatto vecchio egli s'attrista sulla fragilità dell'opera sua, ei ben
sa com'essa dee cadere, nè vi ha disperazione uguale a quella del
moribondo che vede perire l'opera della sua vita. I Normanni ed i
Sassoni moveranno ben presto verso quelle coste le agili ed intrepide
loro flottiglie, e Parigi stessa si vedrà assediata dai Normanni.

Così otto secoli da poi, un altro impero crollò per quasi le medesime
cagioni; Napoleone aveva ideata un'opera nelle proporzioni carlinghe;
ei pure avea le sue guardie avanzate, i suoi prefetti sull'Elba, i
suoi duchi di Dalmazia e d'Istria, i re di Baviera, di Sassonia per
vassalli; il suo giovine vicerè d'Italia, fido luogotenente che varcava
i monti del Tirolo, mentre egli movea verso il Danubio. Or bene,
questa mente poderosa, riconobbe la sua caduta dalle cagioni medesime
che perir fecero l'opera di Carlomagno; i figli dei Sassoni e dei
Normanni, ributtati nell'isola dei Bretoni, cacciati dal continente,
opposero anche a lui le loro flotte, le squadre loro; signor del centro
dell'Europa, Napoleone conservar non seppe le sue conquiste, perchè
un altro popolo era in possesso del mare. La caduta dei Carlinghi fu
contrassegnata dello stesso carattere; la conquista oppresse il mondo
per guisa che ben era da aspettarsi una riazione dei vinti contro i
tralignati vincitori.


  FINE DEL PRIMO VOLUME.




INDICE

DEL PRESENTE VOLUME.


  Lettera intorno al governo e all'amministrazione di
    Carlomagno                                                 Pag. I

  PERIODO DELLA CONQUISTA                                       »   1

  CAPITOLO I. — LE RAZZE E I TERRITORII ALL'ESALTAZIONE DEI
    CAROLINGI. — I Franchi dell'Austrasia, della Neustria ed
    i Borgognoni. — I Sassoni. — I Frisoni. — Nazioni
    scandinave. — I Longobardi. — Gli Aquitani. — I
    Provenzali — I Guasconi. — I Bulgari. — Gli Ungari. — Gli
    Schiavoni. — Il grande impero greco. — Roma e l'Italia. —
    I Saracini. — (752-768)                                     »   3

  CAPITOLO II — ORDINAMENTO DELLA CHIESA E DELLA SOCIETÀ. —
    Chiesa dei Galli e Chiesa dei Franchi. — I cherici e gli
    uomini di guerra. — Metropolitani e vescovi. — Fondazione
    dei monasteri. — Neustria. — Austrasia. — Aquitania. —
    Germania. — Le leggende. — Apostolato alle terre barbare. —
    I reliquiarii. — Le chiese. — Concilii provinciali. —
    Instituzioni municipali. — Le città, i borghi. — Ricordanze
    di Roma e delle Gallie. — (VII ed VIII secolo)              »  14

  CAPITOLO III. — SUNTO DELLE CONDIZIONI DELLE LETTERE,
    SCIENZE, ARTI E DEL COMMERCIO PRIMA DEI CAROLINGI —
    Letteratura. — Canti recitati. — Poemi. — Leggende. —
    Grammatica. — Lingua romanza, germanica. — Scrittura. —
    Diplomi. — Scienze naturali, astronomiche. — Calendario. —
    Arti romane, bisantine, franche, longobardiche. —
    Immagini. — Miniatura. — Arche de' Santi. — Gemme. —
    Commercio. — Fiere. — Mercati. — Usure. — Gli Ebrei nel
    medio evo. — (VII ed VIII secolo)                           »  28

  CAPITOLO IV. — LA GERARCHIA E LA PODESTÀ NEL DECADER DE'
    MEROVINGI. — I papi. — I patriarchi di Costantinopoli. —
    Gl'imperatori d'Oriente. — I re dei Longobardi. — I duchi
    del Friuli, di Spoleti, di Benevento. — I re dei
    Bulgari. — I califfi. — I RE o CONDOTTIERI D'UOMINI appo
    i Sassoni. — Gli Scandinavi. — La ettarchia. — I re
    merovingi dopo Dagoberto. — La dignità dei prefetti di
    palazzo della Neustria e dell'Austrasia. — I Grimoaldi. —
    I Martini. — Pipino il Vecchio. — Pipino d'Eristal. — I
    duchi d'Austrasia, I prefetti di Neustria. — (628-714)      »  39

  CAPITOLO V. — CARLO MARTELLO. — Origine e nascita di Carlo
    Martello. — Suo nome. — Sua puerizia. — Prefetture di
    Neustria ed Austrasia. — Cattività sua. — Sue prime
    guerre. — Invasione della Neustria. — Guerra meridionale
    d'Aquitania. — Le forze de' Saracini allargansi al mezzodì
    delle Gallie. — Guasto delle città. — Disfatta di Manuza
    per opera di Guglielmo di Poitiers. — Leghe dei Saracini. —
    Nuova Invasione. — Abderamo. — La schiatta germanica in
    Aquitania. — Battaglia di Tours o di Poitiers — Relazioni
    degli Arabi. — Degli autori occidentali. — Terre
    clericali. — Terre dei soldati. — Leggende intorno a Carlo
    Martello. — Sue pratiche con Roma. — Diplomi e documenti. —
    Tradizioni cavalleresche. — Canzoni eroiche. — Primo
    canto dell'Epopea di _Garino il Loreno_. — (715-741)        »  50

  CAPITOLO VI. — PIPINO IL BREVE, DUCA, PREFETTO DEL PALAZZO
    E RE. — Conseguenze dello spartimento de' beni paterni tra
    i figli di Carlo Martello. — Guerra di famiglia. — Elezione
    d'un re merovingico. — Abdicazione di Carlomanno. — Pipino
    duca dei Franchi. — Sue pratiche coi cherici. — Sue nozze
    con Berta. — Leggende e canzoni eroiche. — _Berta dal gran
    piè_. — La Berta tedesca. — Guerre d'Alemagna, di Baviera,
    di Sassonia e d'Aquitania. — Pratiche con Roma. — Papa
    Zaccaria. — Esaltazione di Pipino alla corona. — Ultime
    reliquie dei Merovingi. — Pipino il Breve incoronato da
    san Bonifazio. — Sue guerre. — Carteggio co' papi. — Viaggio
    in Francia di Stefano III. — Abboccamento con Pipino. —
    Nuova incoronazione. — Calata di Pipino in Italia. —
    Spedizione contra i Longobardi. — Natura della donazione
    apostolica quanto all'esarcato. — I Longobardi si
    sottomettono. — Civiltà greca e latina. — Dignità regia
    di Pipino incontrastabile. — Concilii e assemblee
    pubbliche. — Guerre di Sassonia e d'Aquitania. — Morte
    di Pipino. — (741-768)                                      »  63

  CAPITOLO VII. — CARLOMAGNO E CARLOMANNO. — Quistione intorno
    alla divisione del regno dei Franchi dopo Pipino. —
    Carlomanno. — Indole tutta germanica di Carlomagno. —
    Suoi natali. — Sua puerizia. — Portamento e statura sua
    all'età di ventisei anni. — Sue residenze. —
    Incoronazione. — Prima guerra d'Aquitania. — Duchi di
    questa provincia. — Cagioni dell'avversione de' Carolingi
    contra i duchi d'Aquitania. — Leggende intorno alle gesta
    di Carlomagno. — Romanzo di Filomena. — Le canzoni eroiche
    de' _Quattro figli d'Amone_, e d'_Ivone di Bordò_. — Ragion
    vera delle guerre australi. — Trattati co' Longobardi. —
    Lettere di Stefano III a Carlomagno. — Berta in Italia. —
    Matrimonii. — Morte di Carlomanno. — Carlomagno re solo
    dei Franchi. — (768-771)                                    »  81

  CAPITOLO VIII — CAGIONI CHE AGEVOLANO A CARLOMAGNO LE SUE
    CONQUISTE. — I Franchi tutti sotto il medesimo scettro. —
    I compagni di Carlomagno secondo le cronache. — Bernardo. —
    Orlando. — Rinaldo. — Uggero il Danese ed altri. — La
    baronia secondo le canzoni eroiche. — Gli eroi de' poemi
    epici. — Franchi. — Borgognoni. — Aquitani. — Bretoni. —
    Austrasii e Neustri. — Ordinamento militare. — Prese
    d'armi. — Tattica. — Armi tolte dai Romani. — Il bottino. —
    Composizione dell'esercito. — Fortificazioni. — Cavalli. —
    Armature. — Cognizioni di Carlomagno. — (771-780)           »  92

  CAPITOLO IX. — L'ITALIA. — CADUTA DEL REGNO DEI LONGOBARDI. —
    Condizioni del re Desiderio. — Papa Adriano. — Nuova
    occupazione del territorio di San Pietro fatta dai
    Longobardi. — Resistenza di Roma. — Ambasceria d'Adriano
    in Francia. — Partenza dei Franchi. — Passaggio dell'Alpi —
    Assedii di Pavia e di Verona. — Carlomagno in Roma. — Sua
    esaltazione al patriziato. — La donazione di Pipino
    confermata ed ampliata. — Sommessione di Desiderio. —
    Caduta del regno dei Longobardi. — Rispetto di Carlomagno
    alle leggi longobardiche. — Incoronazione di lui a Monza. —
    Ridotti a soggezione l'un dopo l'altro i grandi feudi di
    Benevento, di Spoleti e del Friuli. — (772-774)             » 101

  CAPITOLO X. — GUERRA CONTRO I SASSONI — RUINA DELLA LORO
    REPUBBLICA MILITARE. — Indole dei Franchi e dei Sassoni. —
    Cagioni delle grandi vittorie di Carlomagno. —
    Le armature. — La tattica. — La discordia. — I capi. —
    Tentasi la predicazione cristiana. — Irruzione dei
    Sassoni. — Mossa di Carlomagno oltre il Reno. — Seconda
    guerra sassonica. — Conquista. — Ostaggi. — Terza
    sollevazione. — Trattato pe' tributi e per la libertà
    della predicazione cristiana. — Quarta sollevazione. — Le
    grandi schiatte messe a morte. — Dispergimento delle
    famiglie. — I Sassoni nei monasteri di Francia. —
    Capitolari sulla conquista. — Ordinamento per contadi e
    vescovadi. — Vittichindo si sottomette, e fine della
    repubblica militare. — Il popolo della Frisia e della
    Sassonia. — I Danesi ultimi vendicatori della libertà
    sassone. — La canzone di Guiteclino di Sassonia. —
    (772-786)                                                   » 114

  CAPITOLO XI. — CONQUISTE DI CARLOMAGNO IN ISPAGNA. — ROTTA
    DI RONCISVALLE. — La Spagna e i Saracini dopo la
    battaglia di Poitiers. — Corrispondenza di Pipino coi
    califfi. — Gli emiri di Catalogna, di Navarra e
    d'Arragona. — Gli antichi cristiani — Discordie civili. —
    Gli emiri alla corte plenaria di Paderborna. — Carlomagno
    delibera di conquistare la Spagna. — Convocazione delle
    milizie. — Le due irruzioni per mezzo ai Pirenei. — Assedii
    di Barcellona e di Saragozza. — Ritorno dell'esercito. —
    Rotta di Roncisvalle. — I Guasconi e il duca Lupo. — Lugubre
    suono di questa rotta. — La canzone di Roncisvalle. — Tracce
    del passaggio de' Franchi ne' Pirenei. — I corpi de'
    martiri. — La cappella. — La rupe e la spada d'Orlando. —
    Romanza spagnuola di _Aida la bella_, sposa _di don
    Orlando_. — (732-778)                                       » 132

  CAPITOLO XII. — GUERRE DI CARLOMAGNO CONTRO I VASSALLI E I
    POPOLI LONTANI. — I duchi di razza lombarda. — Sollevazione
    del Friuli. — Ribellione dei Bavari. — Spedizione fra i
    Bretoni. — Lega dei duchi di Benevento, dei Greci e dei
    Bavari. — Dieta contro Tassillone duca di Baviera. — Guerra
    contro i Longobardi ed i Greci. — Spedizione contro gli
    Avari e le nazioni slave. — Guerra pannonica. — Conquista
    delle Isole Baleari, della Calabria e del paese degli
    Avari. — La Venezia e la Dalmazia soggiogate. — L'isola di
    Corsica. — Spedizioni favolose di Carlomagno. — Mistero
    intorno alle sue grandi correrie militari. — (780-806)      » 142

  CAPITOLO XIII. — GEOGRAFIA E CONFINI DELL'IMPERO DI
    CARLOMAGNO. — Unione della Neustria e nell'Austrasia. —
    Le terre dell'Impero. — I ducati tributarii. — Le marche. —
    La monarchia lombarda. — L'Aquitania. — La Settimania. —
    La Provenza. — Limiti veri alle frontiere di Spagna. —
    Appartenenze del regno dei Longobardi. — Spoleti. —
    Benevento. — Friuli. — Venezia. — Istria. — Croazia. —
    Dalmazia. — Pannonia. — Le marche di Bretagna. — Le
    frontiere del Nord. — I Frisoni. — I Boemi. — I Bavari. —
    Frontiere dell'Impero all'Oriente. — I tre grandi
    vicinati. — La Grecia. — I Saracini. — Gli Scandinavi. —
    (800)                                                       » 152

  CAPITOLO XIV. — L'EPOPEA DELLA CONQUISTA CAROLINGICA. —
    Indole delle canzoni eroiche. — Origine loro. — Epoca
    loro. — Le discendenze o lignaggi. — Primissime canzoni
    eroiche. — Addizioni — Incremento dei romanzi di
    cavalleria. — Le canzoni dei pari o baroni di Francia. —
    Originalità nazionale delle canzoni eroiche. — Tradizione
    intorno a _Guglielmo Corto naso_. — _La fanciullezza di
    Viviano_. — I _Loreni_. — I pari di Carlomagno. — L'ultima
    delle canzoni eroiche. — Effetto dell'epopea carolingica
    sulla storia. — (dall'VIII al XIII secolo)                  » 160

  CAPITOLO XV. — RESTAURAZIONE DELLA DIGNITÀ IMPERIALE IN
    OCCIDENTE. — Finita la prefettura del palazzo. — Il titolo
    regio nella persona di Carlomagno. — Patriziato. —
    Consolato. — Instituzione dei regni d'Italia e
    d'Aquitania. — Pipino e Lodovico. — Andamento e progresso
    delle idee romane. — La porpora. — Lo scettro. —
    Il manto. — Viaggio di Carlomagno a Roma. — Cambio del
    patriziato nella dignità imperiale. — L'impero
    d'Occidente. — Diete militari. — Diete per la guerra e
    giudizio. — Triplice ordinamento del governo. — I duchi
    e difensori delle marche. — I conti uffiziali civili. — I
    _Missi Dominici_. — Natura dell'opera di Carlomagno, quanto
    alle sue conquiste. — (780-800)                             » 174

  CAPITOLO XVI. — ULTIMO PERIODO E CONSOLIDAZIONE DELLA
    CONQUISTA CAROLINGICA. — Cambiamento nello spirito delle
    guerre. — Termine della conquista. — Raffrenamenti. —
    Solerzia inaudita di Carlomagno. — Suoi viaggi al
    settentrione e al mezzogiorno. — Vigilanza dei campi. — I
    Sassoni. — Moti loro e sedizioni. — Entrano in campo i
    Danesi. — Cambiamenti nei mezzi militari. — Forza
    marittima. — Punto debole di Carlomagno. — I Saracini. —
    Le frontiere dell'Ebro — Lodovico d'Aquitania in Ispagna. —
    Apparizion dei Mori d'Africa. — Flotte saracine al
    mezzogiorno, e flotte danesi al settentrione. — Raffrenamento
    in Italia. — I popoli delle montagne e della Puglia. —
    Ricapitolazione generale e ordine cronologico delle guerre
    e delle conquiste. — Per qual cagione le non potevan
    durare. — Azione e riazione. — Accoramento di Carlomagno
    sul destino avvenire dell'opera sua. — (790-814)            » 187

  CAPITOLO XVII. — SVOLGIMENTO DELLE CONQUISTE FAVOLOSE
    DELL'IMPERATORE CARLOMAGNO. — Le due maggiori propaggini
    delle conquiste favolose. — Gerusalemme. — Sant'Jacopo di
    Compostella. — Spirito dei pellegrinaggi. — Relazione di
    Turpino. — Persecuzione de' cristiani d'Oriente. — Il
    patriarca di Costantinopoli. — Sue lettere a Carlomagno. —
    Consiglio co' baroni pel santo viaggio. — Partenza per
    Costantinopoli. — Liberazione di Terra Santa. — Traslazione
    delle reliquie più famose. — La santa corona e il santo
    chiodo. — Miracolo. — Il tesoro di San Dionigi. — La visione
    di Carlomagno intorno a sant'Jacopo di Compostella. —
    Enumerazione delle città prese da Carlomagno in Ispagna. —
    I prodigi. — Le battaglie contro i Saraceni ed Agolante lor
    capitano. — Rassegna dei baroni che seguono l'imperatore al
    pellegrinaggio. — Agolante ed i Saraceni sconfitti. — I
    Mori d'Affrica e Ferracuto o Ferraù. — Senso e fine di tutte
    le leggende favolose delle conquiste. — (800-814)           » 204

  RICAPITOLAZIONE. — PERIODO DELLA CONQUISTA. — (768-814)       » 215




NOTE:


[1] _Città_ è qui in significato di corpo di nazione costituito in
ordine civile. _Il Traduttore._

[2] La più ricca raccolta che v'abbia del diplomi di Carlomagno,
è quella certamente che si trova negli archivii del regno. L'epoca
carolingica si comprende in due grandi cartelle, e v'ha una moltitudine
di diplomi originali col monogramma _Karolus_, le quali furono da
me volonterosamente scartabellate, chè la polvere delle pergamene mi
piace.

[3] Ho avuto quest'anno medesimo la ventura di visitar l'una dopo
l'altra ancor una volta Aquisgrana, Ravenna e la Badia di Montecassino.

[4] Il signor Guerard.

[5] Serbiamo, ad imitazione dell'autore, nella lingua originale latina,
ogni volta che ci avvien di ripeterle, queste parole, che, voltate in
italiano, suonerebbero: _gli inviati del padrone o del principe_. È
famoso l'errore di quel bibliografo, che prese un trattato _de missis
dominicis_, per un libro rituale, e ne tradusse il titolo a questo
modo: _Delle messe domenicali_. _Il Traduttore._

[6] Questi scacchi, che ora si conservano nel museo d'antichità
della Biblioteca orientale, sono, come chiaro si vede, orientali,
e appartengono all'arti degli Arabi del secolo IX, siccome opinò il
signor Reinaud. Formavano essi parte dell'antico tesoro della Badia di
San Dionigi.

[7] Benedetto vivea nel secolo nono; e Agesisio, abate di Fontenelle,
lo avea preceduto con una prima compilazione dei capitolari.

[8] Nel passare quest'anno stesso per Ginevra, antica capitale dei
Borgognoni, e residenza di santa Clotilde, mi recai a far visita ad
un uomo riputatissimo in fatto di studii storici, vuo' dire al signor
Sismondi, che dimorava in quei giorni nella modesta e deliziosa
sua villa a riva del Lemano. Egli ha opinioni diverse dalle mie in
argomento di storia, ma non pertanto nessuno a lui tributa più di me
quella riverenza e quella venerazione che si debbono allo studio e al
sapere: egli è come a dire il Benedettino della scuola protestante.
Avendogli io tenuto discorso del mio pellegrinaggio carolingico, mi
fece l'onore di comunicarmi una lettera pur dianzi da lui ricevuta,
nella quale un giovine, che porta per eredità il nome di Napoleone,
il richiedeva di volergli additar le fonti dove attigner potesse i
materiali d'una _Storia di Carlomagno_. Era un nobile e bel pensiero
in chi avea già provato le vicende della fortuna e le jatture
dell'avversità.

[9] La gran Raccolta del Pertz porta il titolo di _Monumenta Germaniæ
historica_; il primo volume fa pubblicato in Annover nel 1826, ed il
terzo nel 1840.

[10] Di qui forse l'_arpent_ dei Francesi, che significa, per lo più,
una misura di terra di cento pertiche. _Il Traduttore._

[11] Se l'uffizio di fedel traduttore non me l'avesse impedito, io
avrei di buon grado fatto grazia a chi legge di quest'apostrofe, che mi
par sappia un po' troppo del falso gusto della moderna scuola francese.
_Il Traduttore._

[12] L'Aquisgranum della geografia gallico-romana è l'Aix la-Chapelle
dei Francesi. Chiamasi _chapelle_ l'oratorio dei re a cagione della
_cappa di san Martino. — Quemdam in capellam assumpsit, quo nomine
Francorum reges propter cappam sancti Martini... sancta sua appellare
solebant._ _(Monach. S. Gall.)_

[13] Io mi sono industriato di por fra tanta incertezza e tanta
instabilità di invasioni un po' d'ordine nella geografia della
conquista barbara. Il D'Anville è sempre in ciò la miglior delle guide.

[14] I due grandi viaggiatori dell'ottavo e nono secolo sono i vescovi
san Bonifazio e sant'Anscario, la cui leggenda abbiamo nei Bollandisti.
Se non che Anscario ebbe anche un biografo particolare in Ramberto;
_Vita sancti Anscharii archiepiscopi Hamburgerns._ la qual si trova
nella raccolta nazionale dl Langebeck: _Scriptor. rer. Danic._, t. I.,
p. 429.

[15] L'individualità o personalità delle leggi barbare è un degli
argomenti più ventilati. Raffrontisi Mably, Montesquieu e l'ingegnoso
e sistematico abate Dubos. _Etablissement de la monarchie française_,
cap. III.

[16] _Saint-Cloud._ Clodoaldo, figlio di Clodomiro, fu il fondatore
di questa badia, che poi divenne col tempo una delle reggie più care
agli ultimi re francesi. Non so perchè il principe dei moderni nostri
storici, il Botta, la chiami, ogni volta che gli avvien di citarla, col
nome di San Clodoveo. _Il Traduttore._

[17] La Neustria era un cotal po' configurata alla foggia dell'antico
reame di Parigi, sotto i figli di Clodoveo; l'Austrasia distendevasi al
di là di Francoforte verso Virzburgo, a un di presso. Tale almeno si è
l'opinione del D'Anville.

[18] Consultisi sempre, quanto all'Aquitania, la mirabil opera del
padre Vaissete e del padre De-Vic, benedettini. Nulla fu fatto mai che
ad essa paragonar si possa intorno alla Gallia meridionale; le opere
posteriori, benchè più arroganti, non si sono mai sollevate al di sopra
della mediocrità (V. P. Vaissete _Histoire du Languedoc_).

[19] Allude l'autore al vaso prezioso che un soldato di Clodoveo nella
divisione del bottino, volle ridurre in pezzi con una mazzata anzichè
cederlo al suo capitano. Ma poi quel soldato ebbe a pagar cara questa
sua irriverenza, che anch'egli fu da Clodoveo ucciso in una rassegna
con una mazzata. _Il Traduttore_.

[20] Fra le ire d'un sistema sovente appassionato, molta erudizione si
trova nell'opera del signor Raynouard intorno al _Diritto municipale_,
stampata a Parigi nell'anno 1828. Il signor Raynouard, grande
lavoratore, si lasciava troppo prendere da certe idee politiche dei
tempi, e questo nella storia è male. Perchè recar le nostre passioni
nei tempi antichi?

[21] Grandi opere vennero fatte in Germania sul Sassoni; ma i testi
son rari e le fonti; moltissime tradizioni raccolse il signor Pertz in
quell'opera sua _Monumenta Germaniæ_: l'opera veramente nazionale della
Germania.

[22] Un discepolo di san Bonifazio, il pio Villibaldo, ne scritte la
vita, _Vit. Bonif._, che trovasi nei Bollandisti, I. Jun. pag. 470. Il
Serrario pubblicò pure le epistole di quel primo vescovo di Magonza,
sotto il titolo: _Bonifac. Epistol._ Il santo soggiacque al martirio
nel tentare la predicazione del Vangelo tra i Frisoni.

[23] L'Ariosto medesimo non potè resistere a quest'amore per gli
antichi romanzi di cavalleria, e ne fece un episodio dell'_Orlando
Furioso_.

[24] Molto s'è studiato intorno alla mitologia e ai costumi dei Danesi
e degli Scandinavi in generale; i moderni nulla disser di meglio
di quanto disse il Torfeo, _Histor. Norveg._ e Sasso grammatico. Il
Langebeek _Scriptor, rer. Danic._, raccolse i testi tutti che trattano
di quell'ampia mitologia.

[25] Consultisi, intorno all'origine e ai costumi dei Longobardi, Paolo
Varnefrido, soprannominato _Paolo Diacono: De gestis Longobard._, e
il si raffronti col Cluverio: _Germania antiqua_, e principalmente col
Grozio: _Prolegom. ad Hist. Goth._ Nè vuolsi lasciar da parte Procopio:
_Goth._ lib. II. Finalmente il Muratori, maestro di noi tutti, ha di
lunghe dissertationi intorno ai Longobardi: _Script. rer. italic._ t.
I, pag. 405-419.

[26] Quanto al gran traffico e splendor di Marsiglia, non si saprebbe
mai leggere abbastanza il passo di Agatia, pag. 13 dell'edizion
parigina 1660; e il capo 20 a 62 del libro IX. La _Cronaca di san
Dionigi_ ci ha conservata la memoria della peste che scoppiò in
sull'uscire del quarto secolo; lib. IV, cap. 19. Nei Bollandisti
abbiamo ben mille testimonianze che provano qual ampio commercio facea
Marsiglia con l'Egitto e la Siria. Era il luogo in cui venivano a
imbarcarsi i pellegrini per quelle parti.

[27] Ogni giorno si vanno scoprendo ad Arli nuove antichità. Essa era
uno de' più nobili municipii romani. I viaggiatori che vengono giù pel
Rodano, non possono far di non salutarla; l'antica città d'Arli è una
ricca spoglia svelta d'in seno alla terra.

[28] Ho misurato e confrontato le due Arene di Roma e quelle di Nimes,
e ho trovato che queste sono più picciole sì ma meglio conservate.
Quand'io passai l'ultima volta per Nimes, vidi che il circo maggiore
era stato converso ad uso di scuderia, e che alcuni pezzi d'artiglieria
ingombravano le Arene. Oh profanazione!

[29] Procopio è pur sempre la migliore autorità da consultare intorno
alle origini e ai costumi delle nazioni barbare; egli fa menzion degli
Unni e del Goti come di pericolosi vicini γειτονουντα del Danubio.

[30] I Bulgari erano senza più un ramo della gran famiglia degli Unni.
Questa denominazione di _Bulgari_ la troviamo per la prima volta in
Ennodio Panegyr. Theodorici: V. Il padre Sirmond, t. I. pag. 1598-1590.

[31] Son essi i due autori dei grandi pellegrinaggi del Nord, ond'è che
la vita di sant'Anscario vien consultata da tutti i dotti di Norvegia e
di Svezia, quando studiar vogliono le antichità patrie. _V. Vita_ etc.

[32] Molte torte opinioni, a parer mio, si formarono e spacciarono
intorno alla caduta dell'Impero di Bisanzio; chè la sua condizione era
tuttavia splendida nel settimo e nell'ottavo secolo. Veggasi intorno
alle forme ed alla grandezza di questa nobile ruina la bell'opera di
Costantino Πορφυρογενητος, _De cæremoniis aulæ et Ecclesiæ byzantinæ_,
ediz. del Reiske, 1751, in-fol.

[33] Gl'imperatori non negarono mai questi titoli ai re franchi;
n'aveano troppa paura. Il proverbio bisantino diceva «Τον φράνκον φίλον
ἔχῃς, γείτονα οὺκ, ἔχῃς».

[34] Le corrispondenze diplomatiche di Carlomagno cogli imperatori di
Bisanzio furono non poco importanti. Quanto alla proposta delle nozze
di lui con l'imperatrice Irene, essa pare a me troppo arrischiata; ben
credo che Adriano e Leone, papi, ci potesser pensare dassenno, come un
mezzo ad unir le due Chiese, e ad abbattere la potenza del califfato e
dei Saraceni. È da ricordare altresì che la pia Irene aveva ristorato
il culto delle sacre immagini.

[35] Mi piaccion gli uomini di studi speciali, quand'ei dedican la vita
a questa o quella parte della scienza. Il dotto amico mio Reinaud, ha
ottenuto con le sue investigazioni, di rischiarare la maggior parte
delle quistioni della letteratura numismatica e della storia orientale.
Dopo la morte del Sacy io lo credo il più sapiente orientalista
ch'abbia la Francia.

[36] E' mi pare che il Conde, nell'opera sua sul dominio degli Arabi in
Ispagna tratti solo una parte della questione. Il Conde, siccome quegli
che dedicò la vita sua allo studio dei manoscritti arabi, non vide
se non quella. Senzachè, lo spirito volteriano del secolo decimottavo
sforzavasi di trovar l'origine e il principio d'ogni civiltà altrove
che nel cristianesimo, donde quelle iperboli intorno alla sapienza
dei Cinesi e alla civiltà degli Arabi, di che tanto erano smaniosi gli
Enciclopedisti.

[37] Il padre Felibien ha molto bene trattata questa quistione nelle
dissertazioni che egli unì alla sua _Storia di Parigi_. Il signor
Renonard ha sparso ugualmente gran lume nei municipii, ma preoccupato,
al solito, dal _jus romanum_: il municipio è antico al par della
Gallia. Ora, non fa di bisogno dire che lo scoprimento della _Communs_
al duodecimo secolo è simile all'ingegnoso trovato della lettera K
aggiunta alla parola _Franc._ Il Secousse e il Brequigny (_Ordon. du
Louvre_, prefazione) poco avean lasciato da dire agli altri intorno ai
Comuni, agli altri, che approfittaron delle loro investigazioni, senza
pur degnarsi di nominarli.

[38] Quanto non è da lasciarci increscere che manchino ancora parecchie
di siffatte metropoli alla bell'opera della _Gallia christiana!_ Ma
I nuovi Benedettini la stanno continuando, ed io spero che questo
nazional monumento verrà terminato. Io lo pongo a ragguaglio di quel
dei Bollandisti, _Act. Sanct._, a cui pur mancano alcuni mesi.

[39] Vedi il divieto fatto dal concilio verberiense, art. 16; _Concil.
Gall._ t. II.

[40] Ecco qui sotto alcuni dei più notabili articoli de' Concilii delle
Gallie. Il P. Sirmond e il Fleury si studiano di scusare i vescovi, ma
son troppo gallicani da riconoscer che l'ammiranda autorità dei papi
fu quella sola che pose qualche unità in quella confusione, Baluze, I,
162. _Hist._, v. 637.

1. De conjugiis in tertio et quarto gradu.

2. De eo qui cum uxoris suæ filia carnale commercium habuit.

3. Quod relictam sacerdotis uxorem ducere non liceat

4. De feminis sponte vel invito vel sine virorum consensu velatis.

5. De eo cui mortem uxor cum aliis machinata est.

6. De ingenuo qui ancillam duxit pro ingenua, et de ingenua quæ servo
nupsit pro ingenuo.

7. De servo qui ancillam suam concubinam habuit, et illa relicta domini
ancillam vult ducere.

8. Servus a domino libertate donatus, si postea cum ejus ancilla
mœchatur, cogi potest ut uxorem illam habeat.

9. De muliere quæ virum suum in alio pago sequi non vult.

10. De filio qui com noverca moechatus est.

11. De eo qui cum privigna vel cum uxoris sorore mœchatur.

12. De eo qui cum duabus sororibus dormierit.

13. Qui anellam volens uxorem duxit, cum ea permaneat.

14. Ut ab episcopis vagis presbyteri non ordinentur.

15. Presbyter degradatus potest in necessitate baptizare.

16. Ne clerici arma gerant.

17. De muliere qua viri impotentiam causatur.

18. De eo qui cum uxoris sua consobrina mœchatur.

19. De servo et ancilis, si per venditionem separentur.

20. Ut chartularius qui cum ancilla fornicatur, eam libertate donatam
uxorem habere cogatur.

21. Qui uxorem telari permisit, aliam ne ducat.

Baluze, I, 105. _Hist._ v. 637.

1. De illo qui cum uxore fratris sui fornicatus est.

2. De illo qui sponsam filii sui oppresserit.

3. De eo qui filiastrum aut filiastram ante episcopum tenuerit.

4. De illo qui cum filiastra, ignorante matre, fornicatus est.

5. De illo qui cum duabus sororibus fornicatus est.

6. Si quis propter faidam fugit.

7. De incestis.

8. De parricidis.

9. Item de incestis.

[41] _Consil. Gall._ t. II, p. 1 a 50. — Già io ho mostrato nel mio
_Ugo Capeto_, t. III, questa grand'opera morale del papato.

[42] «Noi ordiniamo, dicea papa Zaccaria a san Bonifacio, per
l'autorità di san Pietro, che la detta Chiesa di Magonza sia metropoli
in perpetuo, per te e tuoi successori, e abbia sotto di sè cinque
città, e sieno Tongres, Colonia, Vormazia, Spira ed Utrecht». _Gall.
Concil._ tom. I, p. 581.

[43] Prima dell'istituzione di questa metropoli Bonifazio possedea la
dignità di corepiscopo (τοῦ Χὼρου ὲπισκοποι, vescovo dei campi), che
non avea nessun territorio fermo.

[44] Grande specialmente è l'autorità esercitata da Zaccaria, il cui
pontificato comincia dal dì 30 novembre 741. Quanto alla storia del
papato sotto Gregorio VII, io lo diedi nel mio _Ugo Capeto_, t. III.

[45] La fondazione dei monasteri di Sithieu, Fontenelle, Chelles,
Corbia, seguì nel settimo secolo. San Benedetto è pur sempre il primo
fondatore di que' monasteri dove si fa orazione e si lavora. Consultisi
il grande e modesto Mabillon ne' suoi _Annal. ordin. sancti Benedict._
Fo altresì grandissima stima de' suoi _Act. Sanct._; ma la raccolta dei
Bollandisti fu più largamente ideata.

[46] S'è fatto il conto che i cinque ottavi delle borgate e città
della Francia riconoscon la loro origine dai monasteri. Il Belgio
principalmente, dee loro le industri sue città. Liegi, la città de'
telai, trae l'origine sua dalla traslazione delle reliquie di san
Lamberto, tale essendovi stato il concorso dei popolo, che si edificò
una città intorno all'arca del Santo. Questa traslazione seguì a dì
28 d'aprile dell'anno 720. _Vita Sancti Lamberti. Nelle origini della
città di Liegi_.

[47] Questo nome davasi anticamente in Francia ad una fiera che
tenevasi ogn'anno a San Dionigi. Nel medesimo giorno chiudevasi
l'Università, e quindi il nome di landito anche all'onorario che gli
studianti davano a' loro lettori. _Il Traduttore_.

[48] Vita Huberti, ecc. Il Padre Roberti, che fu pur esso gran
cacciatore, ebbe molto a parlare di sant'Uberto, in quel suo opuscolo
che ha per titolo: _Questiones Hubertinæ._

[49] V. la leggenda sulla fondazione di Monte san Michele. Sigebert,
ecc.

[50] Due volte sono passato per Fulda che giace sulla via di
Francoforte a Lipsia: appena vi riman tuttavia qualche memoria
dell'antica badia.

[51] Le più delle carte originali de' Carolingi che si conservano negli
archivii del regno, sono relative ai doni fatti a' monasteri di San
Dionigi e di San Germano, vere fondazioni nazionali.

[52] Io ho consumato l'ultima mia giovinezza nello studio de'
Bollandisti, e da questa profonda ed assidua lettura mi venne l'amor
della storia. Gli _Act. Sanct. ord. Sanct. Bened._ del Mabillon, son
essi pure una delle più allettative letture che far possan coloro che
voglian tener dietro alla storia.

[53] Aimoino è uno de' più laboriosi biografi de' Santi, e scrisse _De
miracul._ Egli è scrittore d'immaginazione ardente e poetica. V. il
testo che ne diede il Bouquet, t. VII, p. 348.

[54] E' non si vuol scambiare santa Genoveffa del Brabante per l'altra
Genoveffa di Nanterre.

[55] Questo Benedetto, sassone, non dee esser confuso con san Benedetto
il fondatore. Quegli nacque nel 628, e abbiam la sua vita scritta dal
Beda nella _The history of first Warermouth abbots_, pel Ware. Dublino,
1604.

[56] _Concil. Gall._, t. I, p. 550-580. I viaggi di sant'Anscario al
settentrione della Scandinavia appartengono al secolo nono.

[57] La vita tanto drammatica di san Bonifacio fu scritta da Villibaldo
suo discepolo, e sassone anch'esso.

[58] Mi duolo che la storia de' monasteri non venisse scritta sotto
quest'aspetto, chè avrebbe assai meglio rischiarato il medio evo,
che non il semplice studio delle leggi incerte e delle cronache
generalmente troppo brevi del secolo duodecimo.

[59] Il padre Sirmond ha pubblicato con gran cura la _Raccolta dei
Concilii della Gallia_; e fra quel preziosi documenti, è da cercar,
più che altrove, la storia delle leggi di polizia sociale dal quinto al
settimo secolo.

[60] Il concilio di Nantes è contrassegnato coll'anno 650. Fiodoardo ne
parla nel lib. II. cap. 1, e l'abbiam tutto intero nel _Concil. Gall._,
t. I, p. 601.

[61] Nell'ottavo secolo sussistevan pur tuttavia alcune vestigia del
culto de' Galli e de' druidi, specialmente nella Bretagna, che rimase
per lungo tempo quasi una terra appartata.

[62] Art. 17 del Concilio. Quest'andarne alla croce, allude senza
dubbio alla prova della croce.

[63] I canoni del concilio verberiense si trovano nel _Concil. Gall._,
t. II, p. 1. Ci sono alcuni concilii che applican solo siffatte
disposizioni a certi luoghi.

[64] La perpetua confusione dei due principii della Chiesa e della
conquista, fu la prima cagione della maggior parte degli errori in
cui sono caduti gli autori sistematici preoccupati dalla legislazione
delle Gallie. Il Mably altro non vide che la politica; il Montesquieu
non fece verun caso del concilii, e sol si diè pensiero delle leggi
barbariche. Io tengo che impossibil sia di parlar della legislazione al
quinto e al nono secolo, senza darne una gran participazione al diritto
canonico.

[65] Immensa è nelle Gallie l'influenza del diritto romano o meglio del
diritto bizantino, e mal fa chi troppo concede all'azion delle leggi
barbare, le quali appena s'applicano a una parte picciolissima della
popolazione, cioè ai conquistatori.

[66] Quand'io verrò alle instituzioni barbariche, avrò bisogno di
riabilitar la legge, specialmente l'ecclesiastica, dei Visigoti. Il
Montesquieu la malmenò acremente tacciandola di _bacchettoneria_,
perchè con tutto l'ingegno suo il Montesquieu pure non seppe esimersi
dalle male preoccupazioni del secolo XVIII contro i preti.

[67] La teoria della comune, nata tutt'a un tratto dalla sedizione al
decimo secolo, è, lo torno a dire, una di quelle scoverte che dipendono
dalle circostanze politiche momentanee. Chi la esponeva nel 1827,
si serviva per istromento della storia come di tutt'altr'arma. Essa
principiò a foggia di polemica nel _Censore europeo_, poi continuò per
articoli nel _Corrier francese_. La comune, congregazione o gruppo di
cittadini, è antica al par del municipio e della comunità, e ogni dì
si scoprono diplomi di municipii anteriori d'assai alle sedizioni del
servi. V. l'opera del Pardessus, _Bibliothèque_, t. I.

[68] Angers, Bourges, Cavaillon, Clermont, le Mans, Meaux, Orleans,
Paris, Saintes, Tours, Toul, Uzèz avean loro antiche ed ampie
instituzioni municipali, prima della sollevazione dei servi nel secolo
decimo, altri municipii si trovano in tempo ancora più antico; e il
signor Raynouard ne recò le prove, se non che per mala ventura, con
troppa parzialità.

[69] Queste comunità di nauti, o battellieri, sono antichissime,
e forse le più antiche d'ogni altra. Ci sono vestigia della loro
instituzione anche a Parigi. Nautæ Parisiaci (V. _Mém. de l'Acad. des
Inscrip._, t. I.)

[70] Ho spesso raffrontato i concilii coi codici teodosiano e
giustinianeo, principalmente negli studi speciali del Diritto, e vi ho
trovato plagi vicendevoli, ed una evidente confusione. Questa si è pure
l'opinione del signor di Savigny.

[71] Veggansi le formole raccolte in Francia e in Germania dal Bignon,
dal Sirmond, dal Baluze, dal Mabillon, dal Goldast, e il _Thesaurus_ di
Schilter; le più curiose sono quelle di Marculfo.

[72] La quistione de' componimenti fu a fior d'evidenza discussa dal
Mably e dal Montesquieu.

[73] Quest'autorità della corte di Costantinopoli sui Franchi è
rilevante nella prima schiatta più che altrove; essa continua ancor
sotto Carlomagno. Mi duole che nell'opere moderne non fosse quanto
basta osservata.

[74] Sotto questo nome di comunità, o compagnie (_corporations_,),
s'intendon quelli che dai Romani chiamavansi collegi degli artieri
(_collegia opificum_) che furon dall'imperator Severo instituiti per
tutto l'Imperio romano. Eran la medesima cosa che le Arti e i Mestieri
nella repubblica di Firenze. _Il Traduttore_.

[75] Gli storici italiani non si sono ancor accordati sul nome da
darsi a questo uffiziale; chi lo chiama governatore, chi _maestro_, e
chi _prefetto di palazzo_; il Muratori troppo duramente ad imitazione
del Giambullari _maggiordomo_. Noi ci siamo attenuti alla terza di
queste denominazioni, parendoci la più acconcia per le sue classiche
reminiscenze, a significare quei grado. _Il Traduttore_.

[76] A Roma. Colà in cospetto del Coliseo, e nel Campo Vaccino, ben tu
puoi ripeter quel versi:

    Fecistis patriam diversis gentibus unam,
    Urbem fecistis quod prius orbis erat.

[77] Sant'Ireneo si duole, nel secondo secolo, del trovarsi necessitato
a imparar la lingua celtica per farsi intendere. I Benedettini
sostengono che nelle Gallie parlavasi universalmente la lingua latina.
V. Hist. litt., t. VII, nell'Avvertimento.

[78] Sparsi erano per le Gallie i manoscritti latini ed anche i papiri,
e ogni dì vi si trovavan vestigi dei manoscritti d'Ovidio e Cicerone.

[79] In Gregorio di Tours, vi sono, come chiaro si conosce, alcuni
passi, i quali altro non sono che prette tradizioni dei canti
narrativi. La storia del Monaco di San Gallo a' tempi carolingici, è
forse altro che una cronaca scritta sulle canzoni narrative e sulle
guerresche tradizioni? Il sig. Paolino Paris ha di proposito trattato
tutte siffatte quistioni nella sua prefazione all'opera Intorno a
_Berta dai gran piedi_.

[80] I diplomi appunto attestano questa corruzione della latinità, e
troviamo _Basileca, Pagenam, Volomus, Negutiante_.

[81] Il calcolo di questi tempi è certamente la parte meglio finita
dell'_Arte di verificar le date_ dei Benedettini

[82] Fu, come vedrem più innanzi, una gran contesa che durò fin sotto
il regno di Carlomagno, il quale introdusse alcune modificazioni al
canto germanico, mescolandovi il canto greco e il latino.

[83] Egli è da studiar Roma, cristiana, soprattutto. Ne' miei
pellegrinaggi d'Italia, io fui più che d'altro curioso delle basiliche,
e posso dire d'essere stato assai men preso da maraviglia al veder San
Pietro di Roma, che le ruine delle catacombe, Santa Maria Maggiore e
San Giovanni Laterano.

[84] Io non saprei troppo mai provocar l'attenzione degli artisti
sulle tre tombe del terzo o del quarto secolo da me visitate a San
Massimino, in fondo alla chiesa sotterranea, in un pellegrinaggio
a _Sainte-Baume_[87]; cosa più notabile di quant'altro vedessi al
Vaticano.

[85] Cercate il convento dei Cappuccini a Roma, e troverete questa
reliquia dell'antica età.

[86] Il sig. Raoul Rochette ha molto bene illustrata quest'epoca
dell'arte cristiana, e dimostrati i continui plagi da essa fatti a
quella del paganesimo nell'opera sua delle _Catacombe di Roma_, ch'io
tradussi l'anno scorso, e fu pubblicata per le stampe del Lampato. _Il
Traduttore._

[87] Con questo nome chiamano una grotta sovra un monte della Provenza,
in cui il popolo crede, troppo piamente, esser morta la Maddalena. _Il
Traduttore._

[88] Questa impressione provai specialmente alla vista dei dipinti
bisantini delle chiese di Venezia e di Ravenna.

[89] Di San Vittore, a Marsiglia, più altro non rimane che l'alte
sue muraglie, le torri quadrate, e le porte guernite di ferro, che
eran destinate a proteggerlo dai Barbari. Altri Barbari son venuti a
distruggere la badia. Il sotterraneo ha due o tre vôlti ancora e non
più, e la cappella della Vergine Nera (_nigra sum sed formosa_). Sotto
alcune di queste volte, si veggono qua e là sparsi frammenti di tombe,
che hanno qualche rassomiglianza con le catacombe di Roma.

[90] La Biblioteca reale può andar superba di parecchi manoscritti
splendidi per gran ricchezza di legatura. Appartengon essi al nono
e decimo secolo. Nella sala destinata al manoscritti greci, v'ha uno
stupendo San Gregorio Nazianzeno, con miniature bisantine, tradizione
dell'arte romana recata al sommo della perfezione; esso porta il numero
510.

[91] Sant'Eligio fu orefice insieme e zecchiero di Dagoberto I, e
nelle monete così di questo come di Clotario, si vede pur segnato
il suo nome con l'abbreviatura Eligi. Il suo discepolo Dado o Adoeno
(_Saint-Ouen_), gli scrisse la vita.

[92] L'Accademia delle Iscrizioni premiò una delle mie _Memorie_
Intorno allo _Stato degli Ebrei nel medio evo,_ dov'io trattai in modo
speciale l'argomento delle usure.

[93] La gabelle imposte eran queste _Salutaticum, Pontaticum,
Ripaticum, Portulaticum, Cespitaticum_. (V. Il Ducange a ciascuna di
queste voci).

[94] I papi principalmente si mostravano avversissimi al traffico degli
schiavi. V. _Epist. sancti Gregor. ad Brunechild._ Duchesne, t. I, p.
902.

[95] San Martino fu trasportato nel Chersoneso taurico,(Crimea) il dì
10 marzo 655.

[96] Eugenio passò di vita il dì 1.º di giugno 657.

[97] Vitaliano era nativo di Segni, in Campania. A diffinire il tempo
dell'introduzione degli organi in Italia, mi convien dire che questo
papa ve gli usò fino dal 670.

[98] Qui l'Autore non s'è ricordato che Mario fu di origine plebea, e
che la sua discendenza si spense tutta in suo figlio poco dopo di lui.
_Il Traduttore._

[99] Fin qui l'Italia era divisa in due parti, l'una sotto il dominio
dei Longobardi, l'altra formava l'esarcato di Ravenna.

[100] Pavia a quei tempi era la più animata città della Lombardia,
singolarmente privilegiata dai re longobardi. _Il Traduttore._

[101] _See Konung_.

[102]

    _Pars extans curis, solo diademata dispar_
    _Ordine pro rerum vocitatus Cura Palati._
                (Corippus: _De laudibus Justini_ Lib. I, pag. 136.)

[103] Chi vuol chiarirsene legga l'opera di Giorgio Codino: _De
officiis Ecclesia et aula_.

[104] Non è da dimenticare che questo epiteto vien dato dagli
storici francesi a una lunga successione di re della prima schiatta,
che degeneri dai loro antecessori, passarono la vita a far niente
(_fainants_). _Il Traduttore_.

[105] Ho cercato di sbrogliar tutta questa istoria sì confusa, dei
prefetti palatini, con quella del Merovei; i Benedettini stessi,
non sono esenti da confusione; e poichè vi furon cortigiani sotto la
seconda schiatta (i Benedettini si fecer cortigiani dalla terza), vi
furon anche genealogie a rannodar i prefetti del palazzo col sangue
merovingico, ed i Capeti coi prefetti del palazzo.

[106] _Ad ann. 718-719._

[107] V. Isidoro di Beja, p. 56, e Rodrigo Ximenes, p. 12. Il
continuatore di Fredegario aggiunge che Eudi, ad imitazione del conte
Giuliano, chiamò i Saracini nelle Gallie. V. Conde. _Hist._, t. I. p.
83.

[108] Epistol. Gregor. III.

[109] _Chansons des gestes._ Così il testo francese. Son quelle
canzoni o quei canti che abbiamo chiamati anche narrativi, ma che più
propriamente si debbon chiamar eroici, perchè narran le gesta degli
eroi di quell'età. _Il Traduttore_.

[110] Il poeta qui, come si vede chiaro, non fa che ripetere i lamenti
dei guerrieri contro i cherici.

[111] Tutti sanno che Carlo Martello non morì altrimenti alla battaglia
di Poitiers, come dice il romanziero.

[112] È inutile l'avvertire che questo modo tenean que' popoli barbari
nel sollevare altrui al grado sovrano. _Il Traduttore._

[113] _Eginhard Annal., ad ann._ 748.

[114] Questo campo è chiamato nella cronaca la _vigna di Rachi_, nome
d'un re longobardo. V. _Muratori, Annali d'Italia_.

[115] Questo romanzo fu, insiem con quello di _Garino_ il _Loreno_,
pubblicato dal signor Paolino Paris ponendogli innanzi una lettera
importantissima, indiritta al modesto e dotto magistrato il signor di
Montmarqué[116].

[116] La leggenda di _Berta dal gran piè_ è pur narrata, ma in diverso
modo nei _Reali di Francia_ al lib. IV, cap. I e segg. dell'edizione
che ne diede l'anno 1821 in Venezia l'illustre Bartolomeo Gamba da
poco rapito alla gloria delle lettere italiane. Nel brano, quivi recato
dall'autore, del romanzo francese, ho procurato, per quanto io potei,
d'accostarmi, per amore di verità, allo stile dei tempi in cui fu
scritto. _Il Traduttore._

[117] L'intimità che era fra papa Leone e Carlomagno avea suggerito ai
Romani il pensiero di dar loro una stirpe comune. In altre di queste
leggende papa Leone è posto per figlio di Carlomagno.

[118] Palmam qui non vuol esser altrimenti presa nel senso di mano,
ma certo di palma del martirio, come l'hanno i santi nelle pitture
bisantine.

[119] Se si presta fede al Muratori, storico di quella esattezza
che ognun sa, Carlomanno morì intorno a questo tempo sì, ma non già
nella spedizione, come afferma l'autore, sibbene in un monistero a
Vienna nel Delfinato, dove il fratello lo avea mandato ad abitare. _Il
Traduttore._

[120] Veggasi nel _Codice Carolino_ l'epistola di papa Paolo a
Pipino con col gli accompagna alcuni cantori della Chiesa romana, ed
un oriuolo notturno che segna le ore così di notte come di giorno.
(_Epistol. Paul ad Pipin. — Cod. Carol_. 25-45.)

[121] Questa è la prima volta ch'io trovo nelle cronache antiche
fatta menzione della voce Borbone. Pipino preso per forza _quadam
oppida atque castella... in quibus præcipua fuere Burbonis, Cantilla,
Clarmontis. Eginhard. Annal._ — ad ann. 761.

[122] _Croniq. de Saint-Denis_, ad ann. 768.

[123] Ho fatto parecchi viaggi in Germania per cercare le orme
di Carlomagno, nelle cui sembianze tutto è germanico. Io il credo
originario dell'Assia o del circolo di Franconia. O Fulda! Fulda!
perchè altro non rimane omai più che la tua cronaca!

[124] Eginh. _Vita Carol._ IV.

[125] Il tesoro della cattedrale d'Aquisgrana è ricchissimo. Esso fu
trasportato a Monaco nel tempo della rivoluzione, ed indi restituito.

[126] Ho letto in alcuni storici moderni italiani, non so se per amore
di novità, o per altre ragioni, voltato questo epiteto in _Piccolo_. È
falsare un soprannome dato a quel re, dalla nazione e dalla storia, e
consacrato dall'uso di più secoli. Anche i Francesi hanno sostituito la
voce _petit_ all'antiquata _bref_, ma pur serbano ancora quest'ultima,
nel solo uso appunto di siffatto istorico soprannome. _Il Traduttore._

[127] Il museo delle medaglie alla Biblioteca Reale possiede
grossissimi pezzi d'avorio d'un giuoco di scacchi, i quali fan
supporre una sterminata scacchiera, e braccia più sterminate ancora per
muoverli. Essi provengono dal tesoro di San Dionigi, e furon salvi, per
non esser d'oro, dai saccheggi della rivoluzione.

[128] I capitolari e diplomi suoi son quasi tutti dati dalle ville
regali del Reno e della Schelda.

[129] In queste lettere papa Stefano usa, parlando al re, la seconda
persona: _vos certum est accepisse; genitorem vestrum_, ec. Gregorio
VII, Innocente III e i loro successori, men rispettosi, tornarono
al tu, più grammaticale e più fratellevole della lingua latina. _Il
Traduttore_.

[130] _De Desiderade naîtrait une lignée leprense_; così il mio autore.
Ma il testo latino dell'epistola: d_e cujus natione et leprosorum
genus oriri certum est_; e di Desiderata neppur parola. Il Manzoni,
seguendo altri cronisti, dà a questa figlia di Desiderio il nome
d'Ermengarda, anzichè di Desiderata. Chi vuole, in pochi fogli, aver
intera cognizione delle cose longobardiche in Italia, legga le notizie
storiche da lui premesse alla sua tragedia dell'Adelchi, e il suo
_discorso sopra alcuni punti della Storia Longobardica in Italia_, con
cui il gran poeta volle meritarsi pure il titolo di grande critico. _Il
Traduttore_.

[131] E Adelchi o Adelgiso, non era figlio forse di Desiderio, e suo
compagno nel trono? _Il Traduttore_.

[132] Senza tante sottigliezze, il Manzoni nel suo citato _Discorso_,
viene alla ragion vera di questa mutata successione, ed è _che la
consuetudine dei Franchi, a quei tempi, era di eleggere nella famiglia
del re morto colui che pareva il più conveniente a quell'ufficio_. _Il
Traduttore._

[133] Carlomagno nacque nel 742, e fece la guerra di Lombardia nel
775. Nella prima sua spedizione d'Italia, Bonaparte avea 27 anni; ma la
conquista della Lombardia fu sol compiuta dopo la battaglia di Marengo,
ch'egli aveva appunto 31 anni.

[134] Dopo la guerra d'Aquitania, nessun popolo del reame de' Franchi
fece più resistenza a Carlomagno, salvo i Bretoni. V. _Monach.
Saint-Gall._ t. I.

[135] _Comes march. Britan._ Tali sono i titoli co' quali Orlando è
indicato.

[136] A ver dire le cronache non parlano pur d'Orlando, se non al
proposito della catastrofe de' Pirenei.

[137] Berardus, Berhard. Si vede chiaro ch'egli è dell'Austrasia.

[138] _Comes, Regnald, Reginald., Reinaldus._

[139] Guglielmo Naso-Corto è per avventura l'eroe, dopo Orlando, più
nominato nelle canzoni eroiche.

[140] Gerardo di Rossiglione era l'eroe dai Borgognoni, Garino e il
fratel suo, Begone di Belino, rappresentavano le guerre intestine del
baroni del nord.

[141] Il testo dice _tenure_; che io sappia non abbiamo in italiano la
voce equivalente quando usar non si volesse, per ragione di analogia,
la parola _tenimento_, a significar, come qui, il feudo che altri
teneva da un primo feudatario, verso cui era obbligato a certi tributi
e doveri di vassallaggio. _Il Traduttore._

[142] A tradurre il _suzerain_ del Francesi, ho tolto questo _capo
signore_ dagli statuti delle _Assise di Gerusalemme_, recati da Cesare
Cantù nei Documenti della sua _Storia Universale_. Credo debito
mio, come Italiano, di non lasciarmi sfuggir l'occasione qui per
ringraziarlo d'aver, senza lasciarsi spaventar di fatica nè d'altro, da
sè solo, arricchita la sua nazione di un'opera a cui non possono se non
invidiare le altre nazioni. _Il Traduttore._

[143] Non v'è indizio che i soldati franchi avessero paghe ferme
di nessuna maniera. Conquistavano e partivansi fra loro le terre
conquistate; d'onde son venuti i primi doveri della feudalità.

[144] Come _si fust un bastonnet_. V. Roberto Wace nel suo gran poema.

[145] Nella Biblioteca reale abbiamo il più antico manoscritto che
comprenda le miniature delle macchine d'assedio, ed è la _Conquista
di Gerusalemme di Goffredo Buglione_. Esso appartiene al duodecimo o
decimoterzo secolo.

[146] Verona erasi già sottomessa a Carlomagno come si ha da una
medaglia riferita dal Leblanc, nella quale si legge: _Verona dedita
et Longobardis in fidem acceptis_, e nel rovescio: _clem. princ._
(principe clemente).

[147] Carlomagno non solo confermò la donazione di Pipino, ma l'ampliò
pure di molte terre, come si può vedere in Anastasio Bibliotecario,
autore contemporaneo. _Il Traduttore_.

[148] L'indole di questa donazione o conferma di essa fatta da
Carlomagno a papa Adriano fu argomento di molte e speciali discussioni.
L'abbiamo specificata nel Codex Carolinus; ma non v'ha titolo autentico
se non dopo Lodovico il Pio. Quando Napoleone s'impadronì di Roma,
furon commessi alcuni particolari studii intorno alla donazione
di Carlomagno, ma ognun sa che libertà ci fosse di scrivere sotto
Napoleone, e il retore liberale Dannou acconsentì a fare un libro
uffiziale e mediocre contro i papi.

[149] _Tecum sicut cum Petro, tecum sicut cum Gallia_; e sul rovescio:
_Sacr. fœd._ (V. Lebranc, _Traité des monnaies_).

[150] Non so con qual fondamento l'autore affermi questo, mentre tutti
gli storici s'accordano in riferire che quell'assedio passò senza pure
uno scontro tra gli assedianti e gli assediati. _Il Traduttore_.

[151] Anche la dedizion di Pavia è testimoniata da una medaglia, la
quale rappresenta un re ed una regina, che inginocchiati depongono la
corona sui piedi d'un altro re a sedere, con l'iscrizione: _Devicto
Desiderio, et Pavia recepta_, 774.

[152] Il Partouneaux, nella sua _Storia della Conquista di Lombardia_
fatta da Carlomagno, ascrive la lunga resistenza di Pavia all'odio
verso Carlomagno ed al valore di Unnaldo, antico duca d'Aquitania,
spodestato dal Carolingi, che dentro v'era a comandar le armi di
Desiderio. Di tutto questo non abbiam trovato parola nè in Muratori
nè in alcun altro degli storici nostri. Che se pur Unnaldo era in
Pavia, l'età sua presso alla decrepitezza nol dovea fare quell'ardente
e tremendo nemico quale il Partouneaux lo descrive. Ci fa maraviglia
ch'egli, il quale quasi altro non fece in tutta l'opera sua, che
seguire, e per poco non dissi, tradurre gli storici italiani, si
sia scostato da loro in questo fatto, a prova del quale cita la sola
autorità dell'Anquetil, storico francese. _Il Traduttore_.

[153] Qui l'autore pone una nota ad avvertir ch'ei fu a la Monza,
com'ei dice ogni volta che gli avviene di nominarla, e vide il tesoro e
l'arca dalla regina Teodolinda; e nota come la corona d'oro d'Agilulfo
fu rapita da ladri nel 1804, trasportata a Parigi ed ivi fusa. Ma come
avvien poi ch'egli chiami la città di Monza una _cella monastica_? _Il
Traduttore_.

[154] Alcuni de' nostri storici affermano che questa incoronazione
seguisse in Monza; altri, e sono i più, ch'ella seguisse in Pavia;
ma l'opinione più comune e probabile si è che questa cerimonia con
la corona di ferro non si facesse in alcun luogo, e che a Carlomagno
bastasse il suo diritto di conquista. _Il Traduttore._

[155] La prima spedizione di Carlomagno contro i Sassoni è dell'anno
772.

[156] Vero è che Tacito non fa nessuna particolar menzione del Sassoni;
ma bene son essi nominati da Tolomeo, che fiorì più di due secoli prima
di san Girolamo. _Il Traduttore._

[157] Honorius. _Notitia dignitatum imperii_.

[158] _Comes littoralis Saxonici_. Anche una parte littorale della
Gallia vien chiamata _Littus Saxonicum_.

[159] Quel paese che Giornandes chiama con energica frase: _Vagina
generis humani_.

[160] Chi vuol vedere particolarmente le origini e le trasmigrazioni
di tutti questi popoli, legga il lib. II della Storia dell'Europa del
Giambullari. _Il Traduttore._

[161] Quest'idolo rappresentavasi sotto la forma d'un uomo armato, con
un gallo per cimiero, un orso scolpito sulla corazza, ed un leone sullo
scudo. _Il Traduttore._

[162] Sembra che il nostro autore ignori qui il dottissimo trattato _de
Irminsula_ dal Meibomio. _Il Traduttore._

[163] Deesi intendere fra i Sassoni conquistati da Carlomagno, perchè
quanto al resto di quella nazione, sappiamo ch'essa fu convertita al
cristianesimo alcuni secoli prima, principalmente da Felice vescovo
loro, a cui Fortunato, scrittore del sesto secolo, indirizza questi due
versi:

    «Aspra gens Saxo vivens quasi more ferino,
    Te medicante, sacram bellua reddit ovem.»

_Il Traduttore_.

[164] Oggidì Stadberga fra Cassel e Paderborna.

[165] _Irminsul_ o _Herman-Saule_, colonna d'Ermanno o d'Arminio.

[166] Abbiamo un'antica medaglia che attesta quest'avvenimento, di
rozzo lavoro, sì, ma in cui si vede abbastanza distinto un torrente in
faccia ad un trofeo coll'iscrizione: _Saxonibus ad torrentem devictis_.

[167] Questa geografia della guerra di Sassonia è naturalmente alquanto
guasta: pur nondimeno, chi scorre la Vesfalia, ve ne trova in ogni
luogo tracce evidenti. Brunsber è Brunesberga, sul Veser: l'Oacro è
l'Ocker. Le più delle spedizioni di Carlomagno facevansi per la via
di Francoforte, che a quel tempi altro non era se non una gran tenuta
reale sul Meno. Francoforte vien da _Francone-furt_ (passo dei Franchi)
_Francorum dixisse vadum_, come dice un poeta antico, in commemorazione
del passaggio di Carlomagno.

[168] No, perchè quel dio druidico ed il suo culto sono assai più
antichi d'Ermanno. _Il Traduttore._

[169] Una medaglia pure fu coniata a ricordar l'avvenimento della
conversione de' Sassoni: _Saxonibus sacro lavacro regeneratis_, 777.

[170] Ed ecco di qual modo giustificar si possono tutte le violenze e
oppressioni del conquistatori! _Il Traduttore_.

[171] Vedi queste genealogia nel mio _Ugo Capeto_, t. I.

[172] Pare che sotto questo nome il poeta intenda i conti e altri
feudatari maggiori; ma non ho trovato questo titolo in alcuno de'
nostri autori nè altrove. _Il Traduttore._

[173] Formaron essi come colonie monastiche, delle quali qualche
indizio si trova nella lettura del Bollandisti al nono e decimo secolo.

[174] _Monach._ Sanct Gall., lib. II.

[175] I governatori delle grandi città fra gli Arabi di Spagna erano
insigniti del titolo di _visir_, e quelli delle minori del titolo
di _alcaid_, donde venne _alcade_, se pur esso non derivò da _cadì_,
giudice di pace.

[176] L'autore qui pone una nota per dir che le cronache additano
questo Almanzor sotto il titolo di _Emir Almoumenyn_. Ora questo
titolo, che dai nostri antichi storici e romanzieri fu tradotto in
quel di Miramolino, significa appunto Commendator de' Credenti, che si
arrogavano i califfi ommiadi in Ispagna. _Il Traduttore._

[177] Tanto è vero che fu serbata memoria di questo tradimento di
Lupo di Guascogna, che se ne trova indizio anche nel famoso diploma
pubblicato dai Benedettini sotto il titolo di diploma d'Alone.
«_Omnibus pejoribus pessimus, ac perfidissimus supra omnes mortales,
operibus et nomine Lupus, latro potius quam dux dicendus_». Poi vi si
ricorda, benchè vagamente, la presa di Roncisvalle. P. Bouquet Gall.
_Cristor. collect._, t. VI.

[178] Nel passar da Roncisvalle, al mio ritorno dalla Spagna,
m'informai di tutte le tradizioni cavalleresche intorno ad Orlando
ed a' suoi prodi compagni, e trovai che ci sono ancora poche ruine
d'una cappella, dove un tempo si vedevano alcune iscrizioni e trenta
avelli, ma evidentemente posteriori al fatto. Vi si leggevano i nomi
di Teoderico d'Ardennes, Rollo del Mas, Guido di Borgogna, Olivieri,
Orlando. Poco lunge da questa cappella giace la badia di Roncisvalle.

[179] Qui l'autore riporta tutta la favolosa relazione di
quest'avvenimento, attribuita a Turpino, che noi tralasciamo, e perchè
nessun fondamento vi può fare la storia, e perchè noi abbiamo lo stesso
racconto in parecchi dei nostri poemi cavallereschi, e specialmente
nel _Morgante maggiore_ di Luigi Pulci, dov'è pur narrata la fine di
questo famoso paladino. Del resto ognun sa che l'arcivescovo Turpino
mai non iscrisse la _Vita Caroli Magni et Rolandi_ attribuitegli. _Il
Traduttore._

[180] Molti sono i manoscritti di questa canzone sparsi per le varie
biblioteche di Europa, e due ne possiede la Marciana di Venezia.
Noi l'abbiamo pur tralasciata per le ragioni addotte nella nota
antecedente. _Il Traduttore_.

[181] Il canto dei montanari baschi ci spiega i _fueros_ di lacca
circa le leve straordinarie de' pastori, perchè la legislazione e
le consuetudini si collegan fra loro. _De appellitis ita statuimus;
cum homines de villis vel qui stant in montanis cum suis ganatis
(_armenti_), audierint appellitum, omnes copiant arma et demissis
ganatis, sequantur appellitum. (Vedi Bianca, Comment. Hispania
illustrata)._

[182] A voler comporre la storia di Carlomagno è d'uopo visitare il
Reno, l'Elba, i Pirenei, l'Ebro, per indi ritornare ad Aquisgrana, a
Ravenna, a Pavia ed a Roncisvalle. Io per me ho salutato con istorica
pietà grandissima tutte queste stanze del grande imperatore.

[183] Il testo castigliano dice _cendal_, che significa stoffa
sottilissima di seta, donde forse il nostro zendado, se pur non è
più probabile ancora che l'una e l'altra parola vengano dalla comune
origine provenzale. _Il Traduttore_.

[184] Esso fu pure invocato nel 1814 al congresso di Vienna, contra il
re di Sassonia, fedele a Napoleone.

[185] Questa supposizione delle grandi conquiste di Carlomagno va sì
oltre che nel romanzo di _Girone_ il _Cortese_ e di _Meliadus_, gli si
fa conquistar l'Inghilterra.

[186] I _pari_ riconoscono la loro origine dal sistema feudale ordinato
dai Capeti, che chiamaron con questo nome i vassalli dipendenti
dalla corona, i quali eran per conseguenza _pari fra loro_. V. Mably,
_Observations sur l'histoire de France_. _Il Traduttore._

[187] Non abbiamo opere speciali sui veri confini dell'Impero di
Carlomagno. Il D'Anville è ancora il più esatto d'ogni altro. Il De
la Bruere scrisse anch'egli una dissertazione, ma troppo arretrata e
imperfettissima. _Parigi_, 1745.

[188] L'Aquitania avea per frontiera la Bretagna e la Settimania.

[189] Le città di cui più spesso parlin le croniche da questo confine
sono Pamplona, Saragozza, Huesca, Urgel, Erda, Barcellona, Tortosa e
Tarragona.

[190] Comprendea pure la parte che più specialmente indicavasi sotto il
nome di _marche britanniche_ tra la Loira e la Sarta, e area per limite
la Senna.

[191] Le cronache antiche additano Spoleti, Benevento, Salerno, Reggio,
per altrettanti feudi dipendenti delle terre di Carlomagno, se non
direttamente almeno per omaggio.

[192] Il confin delle terre occupate dai Bavari parmi che allora fosse
Ratisbona. Carlomagno avea cavato una profonda fossa appiè degli alti
monti della Boemia: _Hic foxam duxit Carolus_. La Selva Nera facea
parte della Turingia.

[193] I più settentrionali sono i Nortalbini al di là dell'Elba; gli
Osfalii abitano tra il Veser e l'Elba, e si trovano accennate Ferda
e Brema; gli Angrivarii aveano per confine il fiume Ems, e i Frisii
orientali le foci del Reno.

[194] Non comprendo quivi le Isole di Corsica, di Sardegna, le
Baleariche e la Sicilia, che furono conquistate da Carlomagno, e quasi
tosto occupate dai Saracini.

[195] Eginard: _De Vita Caroli magni_.

[196] I romanzi della cavalleria sono di tre specie: la prima tratta
delle imprese degli eroi de' Franchi; la seconda degli eroi bretoni,
e la terza degli eroi gaulesi o di Gaula. Infinito è il numero di
tali romanzi e in verso e in prosa che l'Italia possiede; poichè,
come ognun sa, infiniti furon gli autori che per gran tempo corsero
dietro smaniosi a questo genere, appunto come oggidì si corre dietro al
genere dei romanzi storici, nè con diversa fortuna, pochissimi essendo
nell'uno e nell'altro genere gli ottimi, pochi i buoni, e tutto il
resto marame di servili imitatori e di guastamestieri. I primi romanzi
nostri del genere cavalleresco sono, s'io ben m'appongo: la _Guerra
di Troja_ di Guido Giudice, e il _Ciriffo galvaneo_, e gli ultimi la
_Marfisa bizzarra_ di Carlo Gozzi, e il _Ricciardetto ammogliato_
del conte Luigi Tadini, giovine di straordinario ingegno, che morì
sotto le ruine d'un edificio crollato d'improvviso, dinanzi agli occhi
della madre! Il Giraldi, il Pigna ed altri autori italiani, trattarono
ampiamente questa materia, ma non potremmo additare miglior guida ai
nostri lettori, dell'opera dottissima e accuratissima del dottor Giulio
Ferrario, col titolo: _Storia ed analisi degli antichi romanzi di
cavalleria, e dei poemi romanzeschi d'Italia_ ecc., Milano, 1828. _Il
Traduttore._

[197] Vedi la nostra nota appiè della pag. 161-162. _Il Traduttore_.

[198] Francia, Inghilterra e Spagna si contendon da lungo tempo l'onore
dell'invenzione del romanzi cavallereschi; lasciamole disputere, e
l'Italia si contenti della gloria d'avere ridotto a forma quella mole
incomposta, trattane una nuova epopea, e dato al mondo l'_Orlando
furioso_. _Il Traduttore_.

[199] A persuadersi della poca influenza esercitata dagli Arabi sul
concetto dei maggiori poemi francesi legger si può la _Battaglia
di Poro_ e le _Maraviglie dell'India_, che è una delle discendenze
dell'_Infanzia d'Alessandro_.

[200] L'Andres, nell'_Origine, progressi e stato attuale d'ogni
letteratura_, attribuisce agli Arabi anche l'invenzione del poemi
romanzeschi; ma ognun sa l'eccessiva tenerezza di quest'autore per
quella nazione, ch'egli ha posto a maestra della moderna civiltà in
ogni cosa. _Il Traduttore_.

[201] I Bollandisti pubblicaron la vita di san Guglielmo a dì 28
maggio, e il Mabillon l'avea già prima inserita ne' suoi _Acta SS.
Ordin. S. Benedict_. Questo critico eccellente facea grandissima stima
della leggenda e del suo autore.

[202] Luigi Pulci, autore del _Morgante Maggiore_, da noi già
citato, ha pure un altro poema sulla _Rotta di Roncisvalle_, ed altri
romanzieri antichi trattaron fra noi specialmente quest'argomento; su
di che vedi la prelodata opera del Ferrario. _Il Traduttore._

[203] Nell'opera mia intorno a _Filippo Augusto_ dissi già in qual modo
venivano, pe' castelli, recitati i poemi epici de' tempi de' Carolingi.

[204] Tutto indurrebbe a credere che questa dignità era inerente alla
famiglia carolingica. Io scartabellai, foglio per foglio, le tavole del
diplomi del Breguigni, e i volumi del padre Bouquet e del Pertz, senza
trovarci più menzione dei prefetti del palazzo; i nomi stessi delle
dignità sono interamente cambiati. Dissimilissima dalla prima è la
seconda schiatta.

[205] Nel deposito degli archivi del regno ci ha pure un diploma
originale di Carlomagno, suggellato con un antico cammeo, che
rappresenta la figura d'un Giove de' bei tempi dell'arte.

[206] Papa Adriano fu il primo a formar il pensiero della fondazione
d'un grande impero. Adriano, l'amico e il confidente di Carlomagno era
già morto, e lo stesso Carlomagno gli fece l'epitafio in versi, nei
quali esalta il suo tenero amico.

[207] È noto che Carlomagno era già venuto a Roma due volte per
accordarsi co' papi. Ei vi comparve in abito quasi imperiale:
_longa tunica et clhamyda amictus et calceamentis quoque romano more
formatis_. Eginhard, C. 23. Era l'abito dei patrizii.

[208] Questo miracolo fu solennemente discusso a Roma, che poi n'ebbe a
giudicar l'autenticità. Precisa è a questo proposito la testimonianza
d'Alcuino, a cui Carlomagno scrisse poco men che nel termini da
lui riferiti. Ma Teofane, lo storico greco, vuole che i manigoldi
rispettassero il papa. Teofane tuttavia scriveva a Costantinopoli, con
mente assai preoccupata contro la grandezza e podestà del papi.

[209] Questa descrizione, veramente poetica, forma il canto III del
_poeta sassone_.

[210] Ei sembra certo che il popolo si prosternasse dinanzi a
Carlomagno: _More antiquorum principum_. Ei giunse in Roma, secondo il
Muratori, a' 24 novembre 800.

[211] Veggansi gli _Annali del Baronio e del Pagi_ all'anno 800. È il
documento più accurato che consultar possa chi scrive la storia dei
papi, chè il cardinal Baronio fu un degli uomini più eruditi d'Italia.

[212] Tutti veder possono, nel palazzo di Laterano, il mosaico che
rappresenta san Pietro in atto di porgere a Carlomagno lo stendardo
dalle sei rose e l'_orarium_ o stola a papa Leone. I dotti non son
d'accordo tra loro quanto al sapere se trattisi quivi del patriziato o
del pallio imperiale. Ho udito il dotto bibliotecario della Vaticana,
sostener che alludesi all'impero.

[213] Carlomagno non è punto favorevole al governo amministrativo
e militare dei duchi (_duces_). Questa dignità gli pareva troppo
potente, troppo independente; feudalità era dessa, e non altrimenti
amministrazione sommessa, ubbidiente quale egli l'intendea con la sua
teorica dei _Missi Dominici_.

[214] Lo spirito e l'indole vera di queste corti plenarie o assemblee
del campo di maggio, vogliono cercarsi nelle canzoni eroiche. Le più
delle dissertazioni scritte nel secolo decimottavo, sotto l'influenza
dello spirito parlamentare, hanno troppo magnificata l'importanza di
queste adunate. Il signor Guizot, con quello squisito giudicio suo, ben
seppe guardarsi da siffatte esagerazioni.

[215] Tale si è la solita forma dei capitolari. Troppo si è discusso
intorno all'istituzione dei parlamenti della seconda stirpe. Il
Montesquieu, con tutte le sue pregiudicate opinioni in questo
proposito, è ancora il più forte di questi battagliatori.

[216] Il nuovo diritto della terza stirpe ha principio dagli editti di
Filippo Augusto, dalle Assise di Gerusalemme, e dalle istituzioni di
san Luigi.

[217] Carlomagno consumò ventott'anni a costruirsi questo potere;
quattordici anni Augusto e non più che quattr'anni Napoleone dal
consulato all'Impero; ma l'edifizio suo crollò pure in men di dieci
anni.

[218] Sull'esempio del Muratori e d'altri storici italiani noi
seguiremo a chiamar Lodovico, anzichè Luigi, questo re, che poi ebbe,
per sua gran ventura, fra noi il soprannome di _Pio_. Lodovico è anche
più vicino all'origine teutonica del nome, che suona: _soldato famoso_.
_Il Traduttore._

[219] Notisi quest'altra somiglianza fra Carlomagno e Napoleone. Esso
pure poneva a fianco dei re suoi fratelli, uffiziali militari e civili
che dipendevano da lui solo.

[220] Eginhard. _Annal ad ann._ 793. La _Cronica di San Dionigi_
traduce costantemente il nome del figliuol di Carlomagno, _Karolus_, in
quel di Carlotto, che si trova confermato in tutte le canzoni eroiche,
le quali s'accordan tutte a rappresentar costui come un giovine
avventato, che fu più volte tratto d'impaccio dai pari di Francia, poi
finalmente ammazzato in una partita di scacchi da Uggero il Danese o da
Rinaldo di Montalbano.

[221] Io credo pur sempre che sia Minden e non Monden, come dice il
signor Paris. Deesi inoltre notare che questo punto estremo dell'Elba,
dove Carlomagno portò l'armi sue vittorioso, era pure un dei capiluoghi
di dipartimento sotto Napoleone.

[222] È fuor di dubbio che i Sassoni erano mescolati cogli Scandinavi,
nelle lunghe correrie e piraterie di questi al nono secolo.

[223] Le costiere dello Frisia furon assalite dagli Scandinavi
nell'anno 810; la Neustria solo a' tempi di Lodovico il Pio e
particolarmente sotto Carlo II Calvo.

[224] Queste nozze miste andavano tra i Saracini e Visigoti
moltiplicandosi; i figli poi che nascevano da quest'unione della razza
cristiana colla saracina, chiamavansi moallad, di cui si fece mulato in
ispagnuolo e mulatre in francese. (Mulazzo in italiano.)

[225] Si vuol notare che tale a un dipresso fu l'ordinamento dato da
Napoleone alla Catalogna, quando riunì questa provincia all'impero.

[226] La presa di Barcellona seguì nell'anno 801, dopo ch'essa era
rimasta ben novant'anni in poter de' Saraceni. Le moschee furono quindi
purificate e convertite in chiese. Lodovico mandò a suo padre una
parte del bottino fatto nella città in corazze, elmi ornati di cimieri,
cavalli superbamente bardati e altre siffatte cose.

[227] _Astronom. De vita Ludov. Pii._

[228] _Astronom. De vita Ludovici_.

[229] Si vede che le cronache hanno scritto _chagan_ per _kan_ dei
Tartari[230].

[230] Anche il Giambullari fa, nella sua _Istoria dell'Europa_,
menzione di questi cagani: ma ivi par che sieno principi diversi dei
_kan_. _Il Traduttore_.

[231] Già più addietro abbiano notato che nessuno crede oramai più
all'autenticità della _Cronaca di Turpino_. Aggiungeremo qui che il
Ciampi, in una sua _dissertazione critico filologica_ intorno a questa
cronaca, dove ha raccolto quanto fu scritto in tale proposito, inclina
a credere ch'ella sia opera dell'undecimo secolo e forse di Goffredo,
che fu priore del monastero di Sant'Andrea di Vienna in Delfinato nel
1092. _Il Traduttore_.

[232] Questa e l'altre citazioni originali che seguono, sono nella
lingua antiquata francese, ed io mi sono ingegnato di tradurre senza
spogliarle per quanto mi fu possibile, dell'antica semplicità loro. _Il
Traduttore_.

[233] È una imitazione della formola pontificia; _Servorum Dei servus_.

[234] I manoscritti di San Germano riferiscono ogni frase di questa
lettera, prima in un linguaggio immaginario, poi in latino. Ecco questo
linguaggio col suo preambolo: _Sed sacræ Constantini imperatoris et
epistolæ patriarchæ, una et eadem est prope sententia. Imperatoris
autem exemplar hoc est: Ayas Anna bonac sua Caiibri milac Pholi
Ansitan Bemuni segen Lamichel bercelin fade abraxion fatitatium. Hoc
est: Constantini,_ ecc.[235] Vuolsi notare altresì che la lettera
del patriarca e quella degl'imperatori, finiscono a disegno con tre o
quattro frasi rimate, che il cronista di San Dionigi non ha tradotte.
Ecco la fin di quella dell'imperatore: _Nil opus est ficto. — Domini
quo visio dicto. — Ergo dicto tene fundum. — Domini præcepta secundum._
Tu diresti che queste conclusioni in rima erano di que' giorni fatte a
tener luogo delle nostre epistolari formole finali.

[235] Così anche il nostro maggior poeta mise in bocca ai demonii e a
Nembrote quelle parole di sua fantasia, a cui poscia la semplicità di
tanti commentatori è andata cercando le radici e il significato nelle
lingue forse più strane ancora di quelle che Dante al suo proposito si
foggiava. _Il Traduttore._

[236] _Trestous_ dice il testo. Tutta quest'antica lingua francese
accostasi, più assai della moderna, all'italiana, e nell'indole delle
voci e nell'ortografia, tanto che ne appar chiarissimamente l'origine
comune e ad un parto delle due favelle. _Il Traduttore._

[237] In alcune provincie la via lattea chiamasi ancora _la strada di
sant'Jacopo_, tanto son forti le tradizioni carlinghe.

[238] Lungo tempo s'è conservata nel tesoro del nostri re questa
lancia, con la quale, fu detto, aver Carlomagno scandagliato il mare.

[239] Che idolo era questo? Forse il falso Turpino ha confuso la guerra
di Spagna con quella di Sassonia, però che quest'idolo accostasi a
quello d'Irminsol.

[240] Qui l'autore riporta il discorso fra Carlomagno e Agolante,
togliendolo dall'antica cronaca; lo abbiamo lasciato a risparmiar
noia ai nostri lettori. Meglio è legger nell'Ariosto le parlate fra
Carlomagno e Agramante. _Il Traduttore_.

[241] Si vede che l'Ariosto ha preso il suo Ferraù da Turpino; _Il buon
Turpino_, com'egli dice. La cronaca latina il chiama _Ferracutus_.

[242] Questi _benefizi_ o _fischi_, come li chiamavano, furon doni di
terre, fin dai primi Merovei, conceduti ai leudi, per acquistarseli; ma
non si vuol confonderli co' feudi, perchè non erano ereditarii, anzi
neppur vitalizii, e i re li davano e ripigliavano a voglia loro, come
si può vedere nello opera del Dubos e del Mably. _Il Traduttore._

[243] Quanto alle cagioni di questo sì facil soggiogamento della
nazione longobarda veggansi gli annali d'Italia del Muratori, all'anno
771, dove sono tutte, meglio che qui, ponderatamente riferite. _Il
Traduttore._

[244] Questa osservazione, con perdono dell'autore, non è punto nuova,
una anzi comunissima nella storia moderna, la quale ha cercato di
stabilire nel papato la rappresentanza del principio popolare, che fu
poi lungamente combattuto tra le sette dei Guelfi e del Ghibellini. _Il
Traduttore._

[245] Voce spagnuola che significa montagne. _Il Traduttore._





Nota del Trascrittore

Ortografia e punteggiatura originali sono state mantenute, correggendo
senza annotazione minimi errori tipografici.

*** END OF THE PROJECT GUTENBERG EBOOK STORIA DI CARLOMAGNO VOL. 1/2 ***

Updated editions will replace the previous one--the old editions will
be renamed.

Creating the works from print editions not protected by U.S. copyright
law means that no one owns a United States copyright in these works,
so the Foundation (and you!) can copy and distribute it in the
United States without permission and without paying copyright
royalties. Special rules, set forth in the General Terms of Use part
of this license, apply to copying and distributing Project
Gutenberg-tm electronic works to protect the PROJECT GUTENBERG-tm
concept and trademark. Project Gutenberg is a registered trademark,
and may not be used if you charge for an eBook, except by following
the terms of the trademark license, including paying royalties for use
of the Project Gutenberg trademark. If you do not charge anything for
copies of this eBook, complying with the trademark license is very
easy. You may use this eBook for nearly any purpose such as creation
of derivative works, reports, performances and research. Project
Gutenberg eBooks may be modified and printed and given away--you may
do practically ANYTHING in the United States with eBooks not protected
by U.S. copyright law. Redistribution is subject to the trademark
license, especially commercial redistribution.

START: FULL LICENSE

THE FULL PROJECT GUTENBERG LICENSE
PLEASE READ THIS BEFORE YOU DISTRIBUTE OR USE THIS WORK

To protect the Project Gutenberg-tm mission of promoting the free
distribution of electronic works, by using or distributing this work
(or any other work associated in any way with the phrase "Project
Gutenberg"), you agree to comply with all the terms of the Full
Project Gutenberg-tm License available with this file or online at
www.gutenberg.org/license.

Section 1. General Terms of Use and Redistributing Project
Gutenberg-tm electronic works

1.A. By reading or using any part of this Project Gutenberg-tm
electronic work, you indicate that you have read, understand, agree to
and accept all the terms of this license and intellectual property
(trademark/copyright) agreement. If you do not agree to abide by all
the terms of this agreement, you must cease using and return or
destroy all copies of Project Gutenberg-tm electronic works in your
possession. If you paid a fee for obtaining a copy of or access to a
Project Gutenberg-tm electronic work and you do not agree to be bound
by the terms of this agreement, you may obtain a refund from the
person or entity to whom you paid the fee as set forth in paragraph
1.E.8.

1.B. "Project Gutenberg" is a registered trademark. It may only be
used on or associated in any way with an electronic work by people who
agree to be bound by the terms of this agreement. There are a few
things that you can do with most Project Gutenberg-tm electronic works
even without complying with the full terms of this agreement. See
paragraph 1.C below. There are a lot of things you can do with Project
Gutenberg-tm electronic works if you follow the terms of this
agreement and help preserve free future access to Project Gutenberg-tm
electronic works. See paragraph 1.E below.

1.C. The Project Gutenberg Literary Archive Foundation ("the
Foundation" or PGLAF), owns a compilation copyright in the collection
of Project Gutenberg-tm electronic works. Nearly all the individual
works in the collection are in the public domain in the United
States. If an individual work is unprotected by copyright law in the
United States and you are located in the United States, we do not
claim a right to prevent you from copying, distributing, performing,
displaying or creating derivative works based on the work as long as
all references to Project Gutenberg are removed. Of course, we hope
that you will support the Project Gutenberg-tm mission of promoting
free access to electronic works by freely sharing Project Gutenberg-tm
works in compliance with the terms of this agreement for keeping the
Project Gutenberg-tm name associated with the work. You can easily
comply with the terms of this agreement by keeping this work in the
same format with its attached full Project Gutenberg-tm License when
you share it without charge with others.

1.D. The copyright laws of the place where you are located also govern
what you can do with this work. Copyright laws in most countries are
in a constant state of change. If you are outside the United States,
check the laws of your country in addition to the terms of this
agreement before downloading, copying, displaying, performing,
distributing or creating derivative works based on this work or any
other Project Gutenberg-tm work. The Foundation makes no
representations concerning the copyright status of any work in any
country other than the United States.

1.E. Unless you have removed all references to Project Gutenberg:

1.E.1. The following sentence, with active links to, or other
immediate access to, the full Project Gutenberg-tm License must appear
prominently whenever any copy of a Project Gutenberg-tm work (any work
on which the phrase "Project Gutenberg" appears, or with which the
phrase "Project Gutenberg" is associated) is accessed, displayed,
performed, viewed, copied or distributed:

  This eBook is for the use of anyone anywhere in the United States and
  most other parts of the world at no cost and with almost no
  restrictions whatsoever. You may copy it, give it away or re-use it
  under the terms of the Project Gutenberg License included with this
  eBook or online at www.gutenberg.org. If you are not located in the
  United States, you will have to check the laws of the country where
  you are located before using this eBook.

1.E.2. If an individual Project Gutenberg-tm electronic work is
derived from texts not protected by U.S. copyright law (does not
contain a notice indicating that it is posted with permission of the
copyright holder), the work can be copied and distributed to anyone in
the United States without paying any fees or charges. If you are
redistributing or providing access to a work with the phrase "Project
Gutenberg" associated with or appearing on the work, you must comply
either with the requirements of paragraphs 1.E.1 through 1.E.7 or
obtain permission for the use of the work and the Project Gutenberg-tm
trademark as set forth in paragraphs 1.E.8 or 1.E.9.

1.E.3. If an individual Project Gutenberg-tm electronic work is posted
with the permission of the copyright holder, your use and distribution
must comply with both paragraphs 1.E.1 through 1.E.7 and any
additional terms imposed by the copyright holder. Additional terms
will be linked to the Project Gutenberg-tm License for all works
posted with the permission of the copyright holder found at the
beginning of this work.

1.E.4. Do not unlink or detach or remove the full Project Gutenberg-tm
License terms from this work, or any files containing a part of this
work or any other work associated with Project Gutenberg-tm.

1.E.5. Do not copy, display, perform, distribute or redistribute this
electronic work, or any part of this electronic work, without
prominently displaying the sentence set forth in paragraph 1.E.1 with
active links or immediate access to the full terms of the Project
Gutenberg-tm License.

1.E.6. You may convert to and distribute this work in any binary,
compressed, marked up, nonproprietary or proprietary form, including
any word processing or hypertext form. However, if you provide access
to or distribute copies of a Project Gutenberg-tm work in a format
other than "Plain Vanilla ASCII" or other format used in the official
version posted on the official Project Gutenberg-tm website
(www.gutenberg.org), you must, at no additional cost, fee or expense
to the user, provide a copy, a means of exporting a copy, or a means
of obtaining a copy upon request, of the work in its original "Plain
Vanilla ASCII" or other form. Any alternate format must include the
full Project Gutenberg-tm License as specified in paragraph 1.E.1.

1.E.7. Do not charge a fee for access to, viewing, displaying,
performing, copying or distributing any Project Gutenberg-tm works
unless you comply with paragraph 1.E.8 or 1.E.9.

1.E.8. You may charge a reasonable fee for copies of or providing
access to or distributing Project Gutenberg-tm electronic works
provided that:

* You pay a royalty fee of 20% of the gross profits you derive from
  the use of Project Gutenberg-tm works calculated using the method
  you already use to calculate your applicable taxes. The fee is owed
  to the owner of the Project Gutenberg-tm trademark, but he has
  agreed to donate royalties under this paragraph to the Project
  Gutenberg Literary Archive Foundation. Royalty payments must be paid
  within 60 days following each date on which you prepare (or are
  legally required to prepare) your periodic tax returns. Royalty
  payments should be clearly marked as such and sent to the Project
  Gutenberg Literary Archive Foundation at the address specified in
  Section 4, "Information about donations to the Project Gutenberg
  Literary Archive Foundation."

* You provide a full refund of any money paid by a user who notifies
  you in writing (or by e-mail) within 30 days of receipt that s/he
  does not agree to the terms of the full Project Gutenberg-tm
  License. You must require such a user to return or destroy all
  copies of the works possessed in a physical medium and discontinue
  all use of and all access to other copies of Project Gutenberg-tm
  works.

* You provide, in accordance with paragraph 1.F.3, a full refund of
  any money paid for a work or a replacement copy, if a defect in the
  electronic work is discovered and reported to you within 90 days of
  receipt of the work.

* You comply with all other terms of this agreement for free
  distribution of Project Gutenberg-tm works.

1.E.9. If you wish to charge a fee or distribute a Project
Gutenberg-tm electronic work or group of works on different terms than
are set forth in this agreement, you must obtain permission in writing
from the Project Gutenberg Literary Archive Foundation, the manager of
the Project Gutenberg-tm trademark. Contact the Foundation as set
forth in Section 3 below.

1.F.

1.F.1. Project Gutenberg volunteers and employees expend considerable
effort to identify, do copyright research on, transcribe and proofread
works not protected by U.S. copyright law in creating the Project
Gutenberg-tm collection. Despite these efforts, Project Gutenberg-tm
electronic works, and the medium on which they may be stored, may
contain "Defects," such as, but not limited to, incomplete, inaccurate
or corrupt data, transcription errors, a copyright or other
intellectual property infringement, a defective or damaged disk or
other medium, a computer virus, or computer codes that damage or
cannot be read by your equipment.

1.F.2. LIMITED WARRANTY, DISCLAIMER OF DAMAGES - Except for the "Right
of Replacement or Refund" described in paragraph 1.F.3, the Project
Gutenberg Literary Archive Foundation, the owner of the Project
Gutenberg-tm trademark, and any other party distributing a Project
Gutenberg-tm electronic work under this agreement, disclaim all
liability to you for damages, costs and expenses, including legal
fees. YOU AGREE THAT YOU HAVE NO REMEDIES FOR NEGLIGENCE, STRICT
LIABILITY, BREACH OF WARRANTY OR BREACH OF CONTRACT EXCEPT THOSE
PROVIDED IN PARAGRAPH 1.F.3. YOU AGREE THAT THE FOUNDATION, THE
TRADEMARK OWNER, AND ANY DISTRIBUTOR UNDER THIS AGREEMENT WILL NOT BE
LIABLE TO YOU FOR ACTUAL, DIRECT, INDIRECT, CONSEQUENTIAL, PUNITIVE OR
INCIDENTAL DAMAGES EVEN IF YOU GIVE NOTICE OF THE POSSIBILITY OF SUCH
DAMAGE.

1.F.3. LIMITED RIGHT OF REPLACEMENT OR REFUND - If you discover a
defect in this electronic work within 90 days of receiving it, you can
receive a refund of the money (if any) you paid for it by sending a
written explanation to the person you received the work from. If you
received the work on a physical medium, you must return the medium
with your written explanation. The person or entity that provided you
with the defective work may elect to provide a replacement copy in
lieu of a refund. If you received the work electronically, the person
or entity providing it to you may choose to give you a second
opportunity to receive the work electronically in lieu of a refund. If
the second copy is also defective, you may demand a refund in writing
without further opportunities to fix the problem.

1.F.4. Except for the limited right of replacement or refund set forth
in paragraph 1.F.3, this work is provided to you 'AS-IS', WITH NO
OTHER WARRANTIES OF ANY KIND, EXPRESS OR IMPLIED, INCLUDING BUT NOT
LIMITED TO WARRANTIES OF MERCHANTABILITY OR FITNESS FOR ANY PURPOSE.

1.F.5. Some states do not allow disclaimers of certain implied
warranties or the exclusion or limitation of certain types of
damages. If any disclaimer or limitation set forth in this agreement
violates the law of the state applicable to this agreement, the
agreement shall be interpreted to make the maximum disclaimer or
limitation permitted by the applicable state law. The invalidity or
unenforceability of any provision of this agreement shall not void the
remaining provisions.

1.F.6. INDEMNITY - You agree to indemnify and hold the Foundation, the
trademark owner, any agent or employee of the Foundation, anyone
providing copies of Project Gutenberg-tm electronic works in
accordance with this agreement, and any volunteers associated with the
production, promotion and distribution of Project Gutenberg-tm
electronic works, harmless from all liability, costs and expenses,
including legal fees, that arise directly or indirectly from any of
the following which you do or cause to occur: (a) distribution of this
or any Project Gutenberg-tm work, (b) alteration, modification, or
additions or deletions to any Project Gutenberg-tm work, and (c) any
Defect you cause.

Section 2. Information about the Mission of Project Gutenberg-tm

Project Gutenberg-tm is synonymous with the free distribution of
electronic works in formats readable by the widest variety of
computers including obsolete, old, middle-aged and new computers. It
exists because of the efforts of hundreds of volunteers and donations
from people in all walks of life.

Volunteers and financial support to provide volunteers with the
assistance they need are critical to reaching Project Gutenberg-tm's
goals and ensuring that the Project Gutenberg-tm collection will
remain freely available for generations to come. In 2001, the Project
Gutenberg Literary Archive Foundation was created to provide a secure
and permanent future for Project Gutenberg-tm and future
generations. To learn more about the Project Gutenberg Literary
Archive Foundation and how your efforts and donations can help, see
Sections 3 and 4 and the Foundation information page at
www.gutenberg.org

Section 3. Information about the Project Gutenberg Literary
Archive Foundation

The Project Gutenberg Literary Archive Foundation is a non-profit
501(c)(3) educational corporation organized under the laws of the
state of Mississippi and granted tax exempt status by the Internal
Revenue Service. The Foundation's EIN or federal tax identification
number is 64-6221541. Contributions to the Project Gutenberg Literary
Archive Foundation are tax deductible to the full extent permitted by
U.S. federal laws and your state's laws.

The Foundation's business office is located at 809 North 1500 West,
Salt Lake City, UT 84116, (801) 596-1887. Email contact links and up
to date contact information can be found at the Foundation's website
and official page at www.gutenberg.org/contact

Section 4. Information about Donations to the Project Gutenberg
Literary Archive Foundation

Project Gutenberg-tm depends upon and cannot survive without
widespread public support and donations to carry out its mission of
increasing the number of public domain and licensed works that can be
freely distributed in machine-readable form accessible by the widest
array of equipment including outdated equipment. Many small donations
($1 to $5,000) are particularly important to maintaining tax exempt
status with the IRS.

The Foundation is committed to complying with the laws regulating
charities and charitable donations in all 50 states of the United
States. Compliance requirements are not uniform and it takes a
considerable effort, much paperwork and many fees to meet and keep up
with these requirements. We do not solicit donations in locations
where we have not received written confirmation of compliance. To SEND
DONATIONS or determine the status of compliance for any particular
state visit www.gutenberg.org/donate

While we cannot and do not solicit contributions from states where we
have not met the solicitation requirements, we know of no prohibition
against accepting unsolicited donations from donors in such states who
approach us with offers to donate.

International donations are gratefully accepted, but we cannot make
any statements concerning tax treatment of donations received from
outside the United States. U.S. laws alone swamp our small staff.

Please check the Project Gutenberg web pages for current donation
methods and addresses. Donations are accepted in a number of other
ways including checks, online payments and credit card donations. To
donate, please visit: www.gutenberg.org/donate

Section 5. General Information About Project Gutenberg-tm electronic works

Professor Michael S. Hart was the originator of the Project
Gutenberg-tm concept of a library of electronic works that could be
freely shared with anyone. For forty years, he produced and
distributed Project Gutenberg-tm eBooks with only a loose network of
volunteer support.

Project Gutenberg-tm eBooks are often created from several printed
editions, all of which are confirmed as not protected by copyright in
the U.S. unless a copyright notice is included. Thus, we do not
necessarily keep eBooks in compliance with any particular paper
edition.

Most people start at our website which has the main PG search
facility: www.gutenberg.org

This website includes information about Project Gutenberg-tm,
including how to make donations to the Project Gutenberg Literary
Archive Foundation, how to help produce our new eBooks, and how to
subscribe to our email newsletter to hear about new eBooks.
